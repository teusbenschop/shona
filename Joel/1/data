\c 1
\s Muporofita anochema pamusoro pokuparadzwa kwenyika nemhashu
\p
\v 1 Shoko raJehovha, rakasvika kuna Joweri mwanakomana waPetuweri.
\p
\v 2 Inzwai chinhu ichi, imwi vatana, murereke nzeve dzenyu, imwi mese mugere munyika ino. Ko zvakadai zvakamboitwa pamazuva enyu, kana pamazuva amadzibaba enyu here?
\v 3 Udzai vana venyu izvozvo, vana venyu vaudzewo vana vavo, navana vavo vaudze rumwe rudzi runotevera.
\v 4 Zvakasiiwa nomuteteni, zvakadyiwa nemhashu; zvakasiiwa nemhashu, zvakadyiwa negwatakwata; zvakasiiwa negwatakwata, zvakadyiwa nomupedzachose.
\p
\v 5 Mukai, imwi vakabatwa nedoro, mucheme; ungudzai, imwi mese munonwa waini, nemhaka yewaini inonaka, nokuti yabviswa pamiromo yenyu.
\v 6 Nokuti rumwe rudzi rwasvika panyika yangu, rwakasimba, rusingaverengwi; meno arwo meno eshumba, runa meno makuru eshumbakadzi.
\v 7 Rwakaparadza muzambiringa wangu, nokuvhuna muonde wangu; rwakausvuura kwazvo, nokuuwisira pasi; matavi awo acheneswa.
\p
\v 8 Chemai semhandara yakazvisunga chiuno namasaga nokuda komurume woumhandara hwayo.
\v 9 Chipo choupfu nechipo chinomwiwa zvabviswa paimba yaJehovha; vapristi, ivo vashumiri vaJehovha, vanochema.
\v 10 Munda waparadzwa, nyika inochema; nokuti zviyo zvaparadzwa, waini itsva yapwa, mafuta apera.
\p
\v 11 Nyarai imwi varimi, ungudzai imwi varimi vemizambiringa, nokuda kwezviyo nebhari; nokuti zvakaberekwa neminda zvaparadzwa.
\v 12 Muzambiringa wasvava, muonde unoshaiwa simba, mupomegiranati nomuchindwewo, nomuapuri, nemiti yese yomunda yaoma; mufaro wavanakomana vavanhu wapera.
\p
\v 13 Zvisungei zviuno namasaga, mucheme imwi vapristi; ungudzai imwi vashumiri veatari; uyai muvate usiku hwese makapfeka masaga, imwi vashumiri vaMwari wangu; nokuti chipo choupfu nechipo chinomwiwa zvadziviswa paimba yaMwari wenyu.
\p
\v 14 Tsaurai zuva rokutsanya, danai vanhu kuungano yakatarwa, kokerai vakuru navese vagere panyika kuimba yaJehovha Mwari wenyu, mudane kuna Jehovha.
\v 15 Aiwa, zuva iro here! Nokuti zuva raJehovha rava pedo, richasvika richiparadza richibva kuna Wemasimbaose.
\v 16 Ko zvokudya hazvina kubviswa pamberi pedu, nomufaro nokufarisisa paimba yaMwari wedu here!
\v 17 Mbeu dzinoorera pasi pamavhinga adzo; matura aparadzwa, tsapi dzaputswa; nokuti zviyo zvafa.
\v 18 Zvipfuwo zvinogomera sei! Mapoka emombe akanganiswa, nokuti hazvichina mafuro; zvirokwazvo, mapoka amakwai aparadzwa.
\p
\v 19 Aiwa, Jehovha, ndinodana kwamuri, nokuti moto wapedza mafuro erenje, murazvo wapisa miti yese yokusango.
\v 20 Zvirokwazvo, mhuka dzokusango dzinochemera kwamuri, nokuti hova dzemvura dzapwa, uye moto wapedza mafuro erenje.
