\c 11
\s Hushe hwakanaka hwaMesiasi
\p
\v 1 Zvino pahunde yaJese pachabuda bukira, davi, rinobuda pamidzi yake, richabereka zvibereko.
\v 2 Mweya waJehovha uchagara pamusoro pake, mweya wenjere nowokungwara, mweya wamano nesimba, mweya wokuziva nokutya Jehovha.
\v 3 Hwema hwake huchava pakutya Jehovha; haangatongi nokungoona nameso chete, kana kupa mhosva nokungonzwa nenzeve dzake chete;
\v 4 asi achatongera varombo nokururama, achatambira vanyoro venyika mhaka dzavo zvakarurama; acharova nyika neshamhu yomuromo wake, achavauraya vakaipa nomweya wemiromo yake.
\v 5 Kururama richava bhanhire rechiuno chake, kutendeka richava bhanhire rezvidzva zvake.
\v 6 Bere richagara negwayana, ingwe icharara pasi nembudzana, nemhuru nomwana weshumba nechipfuwo chakakora pamwe chete; uye mwana mudiki achadzitungamirira.
\v 7 Mhou nebere zvichafura; vana vadzo vacharara pamwe chete; shumba ichadya majanga senzombe.
\v 8 Mwana anomwa, achatamba pamwena wenyoka, uye mwana akarumurwa achapinza ruoko rwake mubako remvumbi.
\v 9 Hazvingakuvadzi kana kuparadza pagomo rangu rese dzvene, nokuti nyika yese ichazara nokuziva Jehovha, sezvinofukidza mvura pasi pegungwa.
\p
\v 10 Nezuva iro mudzi waJese, iwo umirepo somureza wavanhu, uchatsvakwa namarudzi avanhu; nzvimbo yake yokuzorora ichava nembiri.
\v 11 Zvino nezuva iro Ishe achatandavadzazve ruoko rwake kechipiri kuti adzikunure vakasara vavanhu vake, ivo vanenge vasara, vari paAsiriya, nePatirosi, neKushi, neErami, neShinari, neHamati, nokuzvitsuwa zvegungwa.
\v 12 Achasimudzira marudzi mureza, nokuunganidza vadzingwa VaIsraeri, nokuunganidza VaJudha vakaparadzirwa kumativi mana enyika.
\v 13 Ipapo godo ravaEfuremu richapera, navanomanikidza vaJudha vachaparadzwa; vaEfuremu havangagodori vaJudha, navaJudha havangamanikidzi vaEfuremu.
\v 14 Asi vachabhururukira pamusoro pamafudzi aVaFirisitia kumavirazuva, vachapambara pamwe chete vana vamabvazuva; vachatambanudzira maoko avo kuVaEdhomu naVaMoabhu, navana vaAmoni vachavateerera.
\v 15 Jehovha achaparadza chose muromo wegungwa reEgipita, achasimudzira ruoko rwake pamusoro poRwizi nemhepo yake inopisa, ndokururova ruite hova nomwe, ayambuse vanhu vakapfeka shangu.
\v 16 Vanhu vake vakasara, vakasara Asiriya, vachava nenzira huru; sezvazvakaitirwa Israeri nezuva ravakabuda munyika yeEgipita.