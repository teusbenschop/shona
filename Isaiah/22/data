\c 22
\s Chirevo pamusoro peJerusarema
\p
\v 1 Chirevo pamusoro pomupata wezvakaonekwa. Unonzweiko, zvawakwira navanhu vako vese pamatenga edzimba?
\v 2 Haiwa, iwe, uzere nokupururudza, guta rine bope, musha unomufaro; vakaurawa vako havana kuurawa nomunondo, havana kufira pakurwa.
\v 3 Vabati vako vese vakatiza pamwe chete, vakasungwa vasina uta; vese vako, vakawanikwa, vakasungwa pamwe chete; vakatizira kure.
\v 4 Naizvozvo ndakati: Regai kunditarira, ndinoda kuchema kwazvo; musaramba muchiedza kundinyaradza pamusoro pokuparadzwa komukunda wavanhu vangu.
\v 5 Nokuti izuva rokuvhundusa, nerokutsikira pasi, nerokukanganisa, zvinobva kuna She, Jehovha wehondo, pamupata wokuratidzwa; rokukoromorwa kwamasvingo, nerokudanidzira kumakomo.
\v 6 Erami akabata goba, pamwe chete namapoka avanhu navatasvi vamabhiza, Kiri akafudugura nhovo.
\v 7 Ipapo mipata yenyu yakaisvonaka yakazara nengoro, navatasvi vamabhiza vakazvigadzirira kurwa pasuwo.
\p
\v 8 Vakabvisa chifukidziro chaJudha; nezuva iro mukatarira nhumbi dzokurwa mumba yomudondo.
\v 9 Mukaona pakakoromoka paguta raDhavhidhi, kuti pakange pari pazhinji, mukachingidzira mvura yedziva rezasi;
\v 10 mukaverenga dzimba dzeJerusarema, mukakoromora dzimba kuti musimbise rusvingo;
\v 11 mukaitawo gungwa pakati pamasvingo maviri rokuchingidzira mvura yedziva rakare. Asi hamuna kutarira iye akazviita, makange musine hanya naiye akazvifunga kare.
\v 12 Zvino nezuva iro Ishe, Jehovha wehondo, akakudanirai kumisodzi, nokukuchema, nokukuveurwa mhanza, nokukupfeka makudza;
\v 13 asi tarirai, makava nomufaro nokupembera, nokubayiwa kwemombe, nokushinjiwa kwamakwai, nokudyiwa kwenyama nokumwiwa kwewaini, muchiti: Ngatidye, ngatimwe, nokuti mangwana tinofa.
\v 14 Asi Jehovha wehondo wakazvizivisa munzeve dzangu, akati: Zvirokwazvo, hamungakanganwirwi zvakaipa izvi, kusvikira pakufa kwenyu, ndizvo zvinotaura Ishe, Jehovha wehondo.
\s Mutariri Shebhina achabviswa, Eriakini achapinda panzvimbo yake
\p
\v 15 Zvanzi naShe, Jehovha wehondo: Enda kumuchengeti uyu wefuma, kuna Shebhina, unotarira imba yamambo, uti:
\p
\v 16 Unobateiko pano? Unaniko pano, zvawazvivezera guva pano? Semunhu anozvivezera guva pakakwirira, anozvicherera ugaro hwake padombo!
\v 17 Tarira, Jehovha, achakurasira kure nesimba somurume; zvirokwazvo, achakupeta-peta.
\v 18 Zvirokwazvo achakupomba-pomba, ndokukukandira sehurungudo munyika yakapamhama; ndipo pauchafira, ndipo pachava nengoro dzembiri yako, iwe munyadzi weimba yatenzi wako.
\v 19 Ndichakudzinga pabasa rako, iye uchakukwevera pasi ubve panzvimbo yako.
\p
\v 20 Zvino nezuva iro ndichadana muranda wangu Eriakimi, mwanakomana waHirikiya;
\v 21 ndichamufukidza nguvo refu yako, nokumusimbisa nebhanhire rako, ndigoisa ushe hwako muruoko rwake; iye achava baba kuna vagere Jerusarema, nokuimba yaJudha.
\v 22 Ndichaisa kiyi yeimba yaDhavhidhi pafudzi rake; iye achazarura, hapana angazarira, iye achazarira, hapana angazarura.
\v 23 Ndichamurovera pakasimba sembambo; achava chigaro chinokudzwa paimba yababa vake.
\v 24 Vachaturika paari kukudzwa kwese kweimba yababa vake, matavi namabukira, nemidziyo yese midiki, kubvira pamikombe kusvikira pamakate.
\v 25 Nezuva iro, ndizvo zvinotaura Jehovha wehondo, mbambo yakange yaroverwa pakasimba, ichabva; ichatemwa, ndokuwira pasi; nomutoro wakange wakaturikwa pairi, uchatemwa; nokuti Jehovha akataura izvozvo.