\c 40
\s Jehovha anonyaradza vanhu vake
\p
\v 1 Nyaradzai, munyaradze vanhu vangu, anorevandizvo zvinoreva Mwari wenyu.
\v 2 Taurirai zvingavaraidza Jerusarema, danidzirai kwavari kuti kurwa kwavo kwapera, kuti zvakaipa zvavo zvakanganwirwa, kuti vapiwa noruoko rwaJehovha kurohwa kwakaringana pamusoro pezvivi zvavo.
\p
\v 3 Inzwi rounodanidzira, achiti: Gadzirai murenje nzira yaJehovha, ruramisirai Mwari wedu mugwagwa musango.
\v 4 Mipata yese ichazadzwa, makomo ese nezvikomo zvese zvichaderedzwa; pana makoronga pachaenzaniswa; pasakaenzana pachaitwa bani;
\v 5 kubwinya kwaJehovha kucharatidzwa, vanhu vese vachazviona pamwe chete nokuti muromo waJehovha wakataura izvozvo.
\v 6 Inzwi roanoti: Danidzirai! Umwe akati: Ndichadanidzireiko? Vanhu vese uswa, kunaka kwazvo kwese kwakaita seruva rokusango.
\v 7 Uswa hunowoma, ruva rinosvava, nokuti mweya waJehovha unofuridza pamusoro pazvo; zvirokwazvo vanhu uswa.
\v 8 Huswa hunooma, ruva rinosvava; asi shoko raMwari wedu richagara nokusingaperi.
\p
\v 9 Nhai, iwe, unoparidzira Ziyoni mashoko akanaka, kwira pagomo refu; nhai, iwe, unoparidzira Jerusarema mashoko akanaka, danidzira nesimba, danidzira, usatya; uti kumaguta aJudha: Tarirai, Mwari wenyu!
\v 10 Tarirai, Ishe Jehovha achauya somunhu ane simba, ruoko rwake ruchamubatira ushe; tarirai, mubairo wake anawo, zvaanoripirwa zviri pamberi pake.
\v 11 Achafudza boka rake somufudzi, achaunganidza makwayana ake mumaoko ake, nokuatakura pachipfuva chake, achanyatso kutungamirira nhunzvi dzinomwisa.
\s Hukuru hwaJehovha
\p
\v 12 Ndianiko akayera mvura zhinji muchanza choruoko rwake, nokuyera denga nechanza, nokuenzanisa guruva rapasi nechiyero, nokuyera kurema kwamakomo nechiedzo, nezvikomo nechiyero?
\v 13 Ndianiko wakayera Mweya waJehovha, kana akamudzidzisa achimuraira namano?
\v 14 Akarangana nani, ndiyani akamuraira nokumudzidzisa nzira yokururamisira, nokumudzidzisa zivo, nokumuratidza nzira yenjere here?
\v 15 Tarirai, marudzi avanhu akaita sedomwe remvura muchirongo, anenge guruva shomanene pachiyero; tarirai, anosimudza zvivi sechinhu chidiki-diki.
\v 16 Rebhanoni harine huni dzingaringana kuvesera, kunyange mhuka dzaro hadziringani kuitwa zvipiriso zvingapiswa.
\v 17 Marudzi ese anoverengwa pamberi pake \add se\add*zmashoma kupfuura pasina seasina maturo.
\p
\v 18 Zvino mungafananidza Mwari naniko? Kana mungamuenzanisa nomufananidzo upiko?
\v 19 Kana uri mufananidzo, muumbi wakaumba, mupfuri wegoridhe anounamira negoridhe, ndokuupfurira ngetani dzesirivha.
\v 20 Murombo anoshaiwa chipo chakadaro, anosanangura muti asingawori; anozvitsvakira mhizha yakachenjera ingamuvezera mufananidzo usingazununguki.
\p
\v 21 Hamuna kuziva here? Hamuna kunzwa here? Hamuna kuzviudzwa kubva pakutanga here? Hamuna kunzwisisa kubva pakuteyiwa kwenyika here?
\v 22 Ndiye agere kumusoro kwenyika yakaurungana, vanhu vagerepo vakaita semhashu; ndiye anotatamura denga somucheka, nokuriwaridza setende kuti agaremo;
\v 23 ndiye anoderedza machinda kusvikira oita saasipo, vatongi venyika anovaita sechinhu chisina maturo.
\v 24 Zvirokwazvo, havana kusimwa, zvirokwazvo, havana kudzvarwa, zvirokwazvo, hunde yavo haina kubata pasi; zvino wofuridza pamusoro pavo, vooma, nechamupupuri chinovabvisa sehundi.
\p
\v 25 Ko zvino mungandifananidza nani, kuti ndienzane naye? Ndizvo zvinotaura Mutsvene.
\v 26 Tarirai kumusoro nameso enyu, muone kuti ndiani akasika izvozvi, anobudisa hondo yazvo yakawanda; iye anozvidana zvese namazita azvo; nokuda koukuru hwesimba rake, uye zvaari mukuru pakusimba kwake, hakune chimwe chinoshaikwa.
\p
\v 27 Unorevereiko, iwe Jakove, unotaurireiko iwe Israeri, uchiti: Nzira yangu haizikamwi naJehovha, Mwari wangu anondidarika asingandiruramisiri?
\v 28 Hauna kuziva here? Hauna kunzwa here? Mwari asingaperi, Jehovha, Musiki wamativi ese enyika, haaziyi, haaneti; njere dzake hadzingazikamwi.
\v 29 Vanoziya anovapa simba; anoshaiwa simba anomuwedzera simba rake.
\v 30 Kunyange navakomana vachaziya nokuneta, namajaya achawira pasi chose;
\v 31 asi vanomirira Jehovha vachawana simba idzva; vachabhururuka namapapiro samakondo, vachamhanya vasinganeti, vachafamba vasingaziyi.