\c 43
\s Jehovha mudzikunuri waIsraeri
\p
\v 1 Asi zvino zvanzi naJehovha, akakusika, iwe Jakove, akakuumba, iwe Israeri: Usatya hako, nokuti ndini ndakakudzikunura; ndakakudana nezita rako, uri wangu.
\v 2 Kana uchipinda nomumvura zhinji, ndichava newe, kana nomunzizi, hadzingakunyudzi; kana uchifamba nomumoto, haungatsvi, nomurazvo haungakupisi.
\v 3 Nokuti ndini Jehovha Mwari wako; ndakaisa Egipita ruve rudzikunuro rwako, Kushi neShebha panzvimbo yako.
\v 4 Zvawakange uchikosha pamberi pangu, uchikudzwa nokudikanwa neni, naizvozvo ndichaisa vanhu panzvimbo yako, namarudzi avanhu panzvimbo youpenyu hwako.
\v 5 Usatya hako, nokuti ndinewe; ndichauisa vana vako vabve kumabvazuva, nokukuunganidza ubve kumavirazuva;
\v 6 ndichati kurutivi rwekumaodzanyemba, varege; nokurutivi rwechamhembe, usavadzivisa; uyai navanakomana vangu vari kure, navakunda vangu vari kumigumo yenyika;
\v 7 umwe neumwe anodanwa nezita rangu, wandakasika kuti ndikudzwe, wandakaumba, zvirokwazvo, wandakaita.
\p
\v 8 Uyai namapofu, ana meso hawo, nematsi, dzine nzeve hadzo.
\v 9 Marudzi ese ngaaunganidzwe pamwe chete, navanhu vakokerwe; ndianiko pakati pavo angatiudza izvozvi, angatiratidza zvinhu zvakare? Ngavauye nezvapupu zvavo, varuramiswe; ngavanzwe, vati: Ichokwadi.
\v 10 Zvanzi naJehovha: Zvapupu zvangu, nomuranda wangu, wandakasanangura, kuti muzive, mugonditenda, munzwisise kuti ndini iye; hakuna umwe mwari wakanditangira pakuumbwa, shure kwangu hakungazovipo mumwe.
\v 11 Ini iyeni, ndini Jehovha, kunze kwangu hakuna umwe muponesi.
\v 12 Ini ndakaparidza, ini ndakaponesa, ini ndakaratidza; kwakange kusina mwari wokumwe pakati penyu; saka imwi muri zvapupu zvangu, neni ndiri Mwari, ndizvo zvinotaura Jehovha.
\v 13 Zvirokwazvo, kubva zuva ranhasi ndini iye; hakuna angarwira munhu paruoko rwangu; ini ndichabata basa, ndiani angandidzivisa?
\p
\v 14 Zvanzi naJehovha, Mudzikunuri wenyu, Mutsvene waIsraeri: Ndakatuma vanhu Bhabhironi, nokuda kwenyu, ndichavaburitsa vese vachitiza, ivo VaKaradhiya muzvikepe zvavo zvomufaro.
\v 15 Ndini Jehovha, Mutsvene wenyu, Musiki waIsraeri, Mambo wenyu.
\v 16 Ndizvo zvinotaura Jehovha, anoita nzira mugungwa, negwara pakati pemvura zhinji ine simba;
\v 17 anobudisa ngoro nebhiza, nehondo neane simba; vanorara pasi pamwe chete, havangamukizve; havachapfuti, vadzimwa somwenje.
\p
\v 18 Musarangarira zvinhu zvakapfuura, musafunga zvinhu zvakare.
\v 19 Tarirai, ndichaita chinhu chitsva; chobuda zvino; hamungachizivi here? Ndichaita nzira murenje, nenzizi musango.
\v 20 Mhuka dzebundo dzichandikudza, makava nemhou; nokuti ndinobudisa mvura zhinji murenje, nenzizi musango, kuti ndipe vanhu vangu, ivo vakasanangurwa, vamwe,
\v 21 ivo vanhu vandakazviumbira, kuti vaparidze kurumbidzwa kwangu.
\p
\v 22 Kunyange zvakadaro hauna kudana kwandiri, iwe Jakove, asi wakaneta neni, iwe Israeri.
\v 23 Hauna kundivigira makwai ako zvive zvipiriso zvingapiswa; hauna kundikudza nezvibairo zvako. Handina kukuremedza kuti uuye nezvipiriso zvoupfu, handina kukunetsa ndichiti uuye nezvinonhuhwira.
\v 24 Hauna kunditengera ipwa nemari, hauna kundigutisa namafuta ezvibairo zvako; asi wakandiremedza nezvivi zvako, wakandinetsa nezvakaipa zvako.
\v 25 Ini, iyeni, ndini ndinodzima kudarika kwako nokuda kwangu, handicharangariri zvivi zvako.
\v 26 Ndiyeudzire, ngatitaurirane; rondedzera, kuti ururamisirwe.
\v 27 Teteguru vako vakatadza, navaporofita vako vakandidarikira.
\v 28 Naizvozvo ndakamhura machinda matsvene Jakove ndakamuita chinhu chakatukwa naIsraeri chinhu chinosekwa.