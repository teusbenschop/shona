\c 14
\p
\v 1 Nokuti Jehovha achanzwira Jakove tsitsi, achasanangurazve Israeri ndokuvaisa panyika yekwavo, nevatorwa vachasangana navo, uye vachanamatira kuimba yaJakove.
\v 2 Zvino vanhu vachavatora ndokuvaisa panzvimbo yavo, uye imba yaIsraeri ichavapfuwa panyika yaJehovha kuva varandarume nevarandakadzi, vagova vatapwa vevatapi, uye vachatonga pamusoro pevatapi vavo.
\v 3 Zvino zvichaitika pazuva raJehovha rekupa zororo kwauri kubva pakurwadziwa kwako nepadambudziko rako, nepauranda hwakaoma hwawakashandiswa nahwo,
\v 4 muchasimutsa dimikira iri pamusoro pamambo weBhabhironi, muchiti: Mumanikidzi wapera sei! \add Guta\add* regoridhe rapera sei!
\v 5 Jehovha wavhuna mudonzvo wewakaipa, netsvimbo yeushe yevatongi.
\v 6 Iye wakarova marudzi evanhu nehasha nekurova kusingaperi, iye waitonga marudzi nehasha, wadzingirirwa pasina anodzivisa.
\v 7 Nyika yese yazorora, yanyarara; vanodambuka kuimba.
\v 8 Nemisipiresi inofara nekuda kwako, misidhari yeRebhanoni, \add ichiti:\add* Chinguva chawarara pasi, hakuna mutemi anokwira kwatiri.
\v 9 Gehena pasi rakanyonganiswa newe, kuchingamidza kupinda kwako, rakakumutsira mweya yakafa, nhongo dzese dzenyika, rakasimudza madzimambo ese emarudzi kubva pazvigaro zvawo zveushe.
\v 10 Vese vachapindura vati kwauri: Newe hauchina simba sesu, kufanana nesu?
\v 11 Kuzvikudza kwako kwaderedzerwa mugehena, \add ne\add*kurira kwembira dzako; honye dzichawadzwa pasi pako, nemakonye anokufukidza.
\v 12 Wawa zvakadii kubva kumatenga, iwe anopenya, mwanakomana wemambakwedza! Wakandwa sei pasi, iwe wekuwisira marudzi pasi!
\v 13 Iwe ndokuti mumoyo mako: Ndichakwira kumatenga, ndichakwiridza chigaro changu cheushe pamusoro penyeredzi dzaMwari. Zvino ndichagara pamusoro pegomo reungano, kumativi ekumaodzanyemba;
\v 14 ndichakwira kumusoro kwenzvimbo dzakakwirira dzemakore, ndichazvienzanisa neWekumusoro-soro.
\v 15 Zvakadaro uchaderedzerwa kugehena, kumativi egomba.
\v 16 Vanokuona vachakucherekedza, vachakutarira, \add vachiti\add*: Ndiye here munhu uyu anodederesa nyika, aizunungusa umambo uzhinji;
\v 17 wakaitisa nyika serenje, wakaparadza maguta avo, asina kuzarurira vasungwa vake vaende kumusha?
\v 18 Madzimambo ese emarudzi, ese zvawo, anorara nerukudzo, umwe neumwe mumba make.
\v 19 Asi iwe wakakandwa panze kubva muguva rako sedavi rinonyangadza, mucheka wevakaurawa, vakabaiwa nemunondo, vanoburukira kumabwe egomba, sechitunha chinotsikirwa pasi.
\v 20 Haungabatanidzwi navo pakuvigwa, nokuti wakaparadza nyika yako, wakauraya vanhu vako, mbeu yevaiti vezvakaipa haingatumidzwi kusvika rinhi narinhi.
\v 21 Gadzirirai kuurawa kwevana vavo nekuda kweuipi hwemadzibaba avo, kuti vasamuka vagare nhaka yenyika, kana kuzadza chiso chenyika nemaguta.
\p
\v 22 Nokuti ndichavamukira, anoreva Jehovha wedzihondo: ndigovagura kubvisa zita muBhabhironi, nevakasara, nemwanakomana nemuzukuru, anoreva Jehovha.
\v 23 Ndichariita nzvimbo yenungu uye madziva emvura; uye ndicharitsvaira nemutsvairo wekuparadza, anoreva Jehovha wedzihondo.
\s Chirevo pamusoro pevaAsiriya
\p
\v 24 Jehovha wedzihondo wakapika achiti: Zvirokwazvo, sekufunga kwangu, zvichava saizvozvo, uye sezvandakananga, zvichamira.
\v 25 Kuti ndivhune muAsiriya munyika yangu, ndimutsikire pasi pamusoro pemakomo angu, zvino joko rake richabva pavari, nemutoro wake ubve pamafudzi avo.
\v 26 Ichi chirevo chakatemerwa nyika yese; uye urwu ruoko rwakatandavadzirwa pamusoro pemarudzi ese.
\v 27 Nokuti Jehovha wehondo wakatema chirevo, zvino ndiani angatendeudza? Zvino ruoko rwake rwakatandavadzwa, ndiani angarudzosa kumashure.
\s Chirevo pamusoro peVaFirisitia
\p
\v 28 Negore rekufa kwamambo Ahazi kwakava nemutoro:
\p
\v 29 Usafara, iwe Firisitia wese, nokuti shamhu yeanorova yadambuka, nokuti kubva mumudzi wenyoka kuchabuda mvumbi, uye chibereko chayo chichava nyoka yemoto inobururuka.
\v 30 Matangwe evarombo achakufudzira, uye vanoshaya vacharara vakachengeteka; zvino ndichauraya mudzi wako nenzara, uye achauraya vakasara vako.
\v 31 ungudza, iwe suwo, chema, iwe guta, wanyauka iwe Firistia, wese, nokuti utsi wauya kubva kumaodzanyemba, zvino hapana achava ega panzvimbo dzake dzakatarwa.
\v 32 Zvino nhume dzerudzi vachadzipindurei? Kuti: Jehovha wakateya Ziyoni, uye varombo varo vachavimba naro.