\c 36
\s Kurwa kwaSaniheribhi neJerusarema
\p
\v 1 Zvino negore regumi namana ramambo Hezekia, Saniheribhi mambo weAsiriya, akanorwa namaguta ese aJudha akakombwa namasvingo, akaakunda.
\v 2 Zvino mambo weAsiriya akatuma mukuru wavatariri abve Rakishi aende Jerusarema kuna mambo Hezekia nehondo huru. Akamira pamugero wedziva rokumusoro pamugwagwa unoenda kumunda womusuki.
\v 3 Ipapo Eriakimu mwanakomana waHirikia, waichengeta imba yamambo, naShebhina munyori naJoa mwanakomana waAsafi, gurukota guru, vakabudira kwaari.
\p
\v 4 Mukuru wavatariri akati kwavari: Zvino imwi muti kuna Hezekia: Zvanzi namambo mukuru, mambo weAsiriya, kuvimba uku kwaunovimba nako ndokwei?
\v 5 Ini ndinoti, mano ako nesimba rokurwa naro mashoko zvawo asina maturo; zvino unovimba naniko, zvawandimukira ini?
\v 6 Tarira, unovimba nomudonzvo worutsanga urwu rwakavhunika, Egipita, runoti kana munhu akasendama kwaruri, ruchapinda muruoko rwake, rukamubaya; ndizvo zvakaita Farao mambo weEgipita kuna vese vanovimba naye.
\v 7 Asi kana ukati kwandiri: Tinovimba naJehovha Mwari wedu, ko haasi iye akabvisirwa matunhu akakwirira namaaritari ake naHezekia, akati kuna Judha neJerusarema: Munofanira kunamata pamberi pearitari iri here?
\v 8 Naizvozvo zvino chipikiranai henyu natenzi wangu, mambo weAsiriya, ndikupe mabhiza ane zvuru zviviri, kana iwe ukagona kuisa vatasvi pamusoro pawo.
\v 9 Ungagona sei kukunda mukuru umwe kuvadiki vavaranda vatenzi wangu? Zvino wovimba neEgipita kuti upiwe ngoro namabhiza navo?
\v 10 Ini ndauya kuzorwa nenyika ino kuti ndiiparadze ndisina Jehovha kanhi? Ndiye Jehovha akati kwandiri: Enda undorwa nenyika iyo, uiparadze.
\p
\v 11 Ipapo Eriakimu, mwanakomana waHirikia, naShebhina, naJoa vakati kumukuru wavatariri: Tinokumbira kuti mutaure henyu navaranda venyu norurimi rwechiAramia, nokuti tinochinzwisisa; murege henyu kutaura nesu norurimi rwavaJudha, vanhu vese vari parusvingo vazvinzwe.
\v 12 Asi mukuru wavatariri akati kwaari: Tenzi wangu akandituma kuna tenzi wako nokwauri here, kuti nditaure mashoko awa? Haana kundituma here kuvanhu vagere pamusoro porusvingo, kuti vadye tsvina yavo nemvura yavo pamwe chete nemi?
\p
\v 13 Ipapo mukuru wavatariri akamira, akadanidzira nenzwi guru norurimi rwavaJudha, akataura akati: Inzwai mashoko amambo mukuru, iye mambo weAsiriya.
\v 14 Zvanzi namambo Hezekia: Ngaarege kukunyengerai; nokuti haangagoni kukurwirai;
\v 15 Hezekia ngaarege kukuvimbisai naJehovha, achiti: Jehovha achatirwira zvirokwazvo; guta iri haringapiwi mumaoko amambo weAsiriya.
\v 16 Musateerera Hezekia, nokuti zvanzi namambo weAsiriya: Yananai neni, mubudire kwandiri; mudye umwe neumwe muwonde wake, umwe neumwe mvura yetsime rake;
\v 17 kusvikira ini ndauya ndikutorei, ndikuisei kunyika yakafanana neyenyu, nyika ine zviyo newaini, nyika ine chingwa neminda yemizambiringa.
\v 18 Chenjerai kuti Hezekia arege kukugombedzerai, achiti: Jehovha achatirwira. Ko umwe wavamwari vamarudzi akagona kurwira nyika yake paruoko rwamambo weAsiriya here?
\v 19 Vamwari veHamati neAripadhi varipi? Vamwari veSefarivhaimi varipi? Vakarwira Samaria paruoko rwangu here?
\v 20 Ndavapi pakati pavamwari vese venyika idzi vakarwira nyika yavo paruoko rwangu, zvamunoti Jehovha acharwira Jerusarema paruoko rwangu?
\v 21 Asi vakaramba vanyerere, havana kumupindura shoko rimwe, nokuti murairo wamambo wakange uchiti: Regai kumupindura.
\p
\v 22 Zvino Eriakimu mwanakomana waHirikia, aichengeta imba, naShebhina munyori, naJoa mwanakomana waAsafi, gurukota guru, vakaenda kuna Hezekia, vakabvarura nguvo dzavo, vakamuudza mashoko omukuru wavatariri.
