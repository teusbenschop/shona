\c 2
\s Kubata ushe kwaJehovha pamazuva okupedzisira
\p
\v 1 Shoko rakaonekwa naIsaya, mwa nakomana waAmozi, pamusoro paJudha neJerusarema.
\p
\v 2 Pamazuva okupedzisira zvichaitika kuti gomo reimba yaJehovha richasimbiswa pamusoro pamakomo, richakwiridzwa kupfuura zvikomo; marudzi ese achamhanyira kwariri.
\v 3 Vanhu vazhinji vachaendako vachiti: Uyai, ngatikwire kugomo raJehovha, kuimba yaMwari waJakove; iye achatidzidzisa nzira dzake, tichafamba mumakwara ake; nokuti murairo uchabva paZiyoni, shoko raJehovha richabva Jerusarema.
\v 4 Iye achatonga pakati pamarudzi, nokururamisira vanhu vazhinji; vachapfura minondo yavo vachiita mapadza, namapfumo avo vachiaita mapanga okuchekerera miti; rumwe rudzi harungazosimudziri rumwe rudzi munondo, havangazodzidzi kurwa.
\s VaIsraeri ngavadzokere kuna Jehovha, varase zvifananidzo zvavo
\p
\v 5 Iwe imba yaJakove, uyai tifambe muchiedza chaJehovha.
\v 6 Nokuti imwi Jehovha makasiya vanhu venyu veimba yaJakove, nokuti vazere netsika dzinobva mabvazuva, vanouka saVaFirisitia, vanobatana maoko navana vavatorwa.
\v 7 Nyika yavo izere nesirivha negoridhe, fuma yavo haiperi; nyika yavo izerewo namabhiza, nengoro dzavo dzokurwa hadziperi.
\v 8 Nyika yavo izerewo nezvifananidzo; vanonamata zvakaitwa namaoko avo, izvo zvakaitwa nemimwe yavo.
\v 9 Vanhu vadiki vakakotamiswa, navakuru vakaninipiswa; saka musavakanganwira.
\v 10 Pinda mudombo uvande, muguruva, nokuda kwaJehovha anotyisa, uye nokuda kokubwinya koumambo hwake.
\v 11 Kuzvikudza kwavanhu kuchaderedzwa, namanyawi avanhu achaninipiswa, Jehovha ega achakudzwa nezuva iro.
\v 12 Nokuti Jehovha wehondo ane zuva rake pamusoro pavese vanodada navanozvikudza, navana manyawi; vachaderedzwa;
\v 13 napamusoro pemisidhari yese yeRebhanoni yakareba yakakwirira; napamusoro pamiouki yese yeBhashani,
\v 14 napamusoro pamakomo ese marefu, napamusoro pezvikomo zvese zvakakwirira,
\v 15 napamusoro peshongwe dzese refu, napamusoro pamasvingo ese akasimbiswa,
\v 16 napamusoro pezvikepe zvese zveTarishishi, napamusoro pezvifananidzo zvese zvinofadza.
\v 17 Ukuru hwevanhu huchakotamiswa, nokuzvikudza kwavanhu kuchaderedzwa; Jehovha ega achakudzwa nezuva iro.
\v 18 Zvifananidzo zvichapera chose.
\v 19 Vanhu vachapinda mumapako amabwe, nomumakomba muvhu, nokuda kwaJehovha anotyisa, uye nokuda kokubwinya koumambo hwake, kana achisimuka kuzunungusa nyika nesimba.
\v 20 Nezuva iro vanhu vacharasa zvifananidzo zvavo zvesirivha nezvifananidzo zvavo zvegoridhe, zvavakazviitira kuti vazvinamate, vachizviisa kunhuta nezviremwaremwa;
\v 21 vapinde mumapako amabwe, nomumikaha yamabwe makuru, nokuda kwaJehovha anotyisa, uye nokuda kokubwinya koumambo hwake, kana achisimuka kuzunungusa nyika nesimba.
\v 22 Regai munhu, anokufema mumhino dzake; nokuti anobatsireiko?