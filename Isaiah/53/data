\c 53
\s Kutambudzika kweMuranda waJehovha pachinzvimbo chedu
\p
\v 1 Ndiani wakatenda zvatakaparidzirwa? Ruoko rwaJehovha rwakaratidzwa kuna ani?
\v 2 Nokuti akamera pamberi pake sebukira, nyoro, somudzi unobuda pavhu rakaoma; haane chimiro kana umambo; kana tichimuona, haana kunaka kuti timude.
\v 3 Akazvidzwa, nekuraswa navanhu, munhu wokurwadziwa, akaziva urwere, somunhu anovanzirwa navanhu zviso zvavo; akazvidzwa nesu hatina kumukudza.
\p
\v 4 Zvirokwazvo, akatakura matenda edu, nokusimudza kurwadziwa kwedu; asi isu takati akatambudzwa, akarohwa naMwari nokumanikidzwa.
\v 5 Asi akakuvadzwa nokuda kokudarika kwedu, akarwadziwa nokuda kwezvakaipa zvedu; kurohwa kwakativigira rugare kwakange kuri pamusoro pake, takaporeswa namavanga ake.
\v 6 Isu tese samakwai, takange takarasika, takatsauka umwe neumwe nenzira yake; uye Jehovha akaisa pamusoro pake kuipa kwedu tese.
\v 7 Akamanikidzwa, akarohwa, kunyange zvakadaro haana kushamisa muromo wake; akauyiswa segwayana rinoiswa kundobayiwa uye segwai pamberi pavavevuri varo, akanyarara, saizvozvo haana kushamisa muromo wake.
\v 8 Akabviswa pakumanikidzwa napakutongwa, ndianiko angaparidza zera rake? Nokuti akagurwa akabviswa panyika yavapenyu? Nokuda kokudarika kwavanhu vangu; akarohwa.
\v 9 Akaita guva rake pamwe chete navakaipa, akava navamufumi pakufa kwake, nokuti haana kuita chisakarurama, kunyengera hakuna kuwanikwa mumuromo make.
\p
\v 10 Asi kwaiva kuda kwaJehovha kuti apwanyiwe; wakamurwadzisa; ipapo uchaita mweya wake chibairo chezvivi, achaona zvibereko zvake, achawedzera mazuva ake, zvinodikanwa naJehovha zvichabudirira muruoko rwake.
\v 11 Achaona zvaakatamburira nomweya wake, akagutiswa; nokuziva kwake muranda wangu akarurama acharuramisira vazhinji; achatakura zvakaipa zvavo.
\v 12 Saka ndichamuganhurira mugove pamwe chete navakuru, achagoverana zvakapambiwa navane simba; nokuti akadurura mweya wake kukufa, akaverengwa pamwe chete navadariki; uye akatakura chivi chavazhinji, akanyengeterera vadariki.