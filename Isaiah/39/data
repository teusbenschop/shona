\c 39
\s Nhume dzinobva Bhabhironi dzinoshanyira Hezekia
\p
\v 1 Zvino nenguva iyo Merodhaki bharadhani mwanakomana wa Bharadhani, mambo weBhabhironi, akatuma tsamba nechipo kuna Hezekia; nokuti akange anzwa kuti airwara akaporazve.
\v 2 Hezekiya akafara pamusoro pavo, akavaratidza imba yakange ine zvinokosha zvake, sirivha, negoridhe, nezvinonhuhwira, namafuta anokosha, neimba yaiva nenhumbi dzake dzese dzokurwa nadzo, nezvese zvakange zviri pafuma yake; kwakange kusisina chinhu mumba make, kana muushe hwake hwese, chavasina kuratidzwa naHezekia.
\p
\v 3 Zvino muporofita Isaya akasvika kuna mambo Hezekia, akati kwaari: Varume ava vakati kudiniko? Vakasvika kwauri vachibvepi? Hezekiya akati: Vakange vabva kunyika iri kure, Bhabhironi vachiuya kwandiri.
\v 4 Ipapo akati: Vakaonei mumba mako? Hezekiya akapindura, akati: Vakaona zvese zviri mumba mangu; hakune chinhu pakati pefuma yangu chandisina kuvaratidza.
\v 5 Ipapo Isaya akati kuna Hezekia: Inzwa shoko raJehovha wehondo:
\v 6 Tarira, mazuva achasvika, nenguva iyo zvese zviri mumba mako, nezvese zvakaunganidzwa namadzibaba ako kusvikira zuva ranhasi, zvichaiswa Bhabhironi, hakuna chinhu chichasiiwa, ndizvo zvinotaura Jehovha.
\v 7 Vamwe vanakomana vako, vachabva kwauri, vauchabereka, vachatapwa; vachava vatenwa mumba mamambo weBhabhironi.
\v 8 Ipapo Hezekiya akati kuna Isaya: Shoko raJehovha ramataura rakanaka haro. Akatiwo: Nokuti rugare nezvokwadi zvichavapo pamazuva angu.