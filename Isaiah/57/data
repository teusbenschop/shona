\c 57
\p
\v 1 Akarurama anoparara, asi hakuna munhu ane hanya nazvo; navanoda Mwari vanobviswa, kusina munhu anorangarira kuti vakarurama vanobviswa pazvakaipa.
\v 2 Asi vakaipa vakafanana negungwa rakabvongodzwa; nokuti harigoni kuzorora, asi mvura yaro inobudisa matope namarara.
\p
\v 3 Asi swederai pano, imwi vanakomana vomuroyi, zvibereko zvemhombwe nechifeve.
\v 4 Munofara pamusoro paani? Munoshamisira ani muromo wenyu, nokubudisa rurimi rwenyu? Ko hamuzi vana vokudarika, zvibereko zvenhema,
\v 5 iyemi, munozvimutsa pakati pemiouki, napasi pomuti umwe neumwe mutema, imwi munobaya vana mumipata, pasi pemikaha yamabwe?
\v 6 Pakati pamabwe anotedza omupata ndipo panomugove wako; iwo, iwo ndizvo zvawakagoverwa; ndizvo zvawakadururira chipo chinodururwa, zvawakavigira chipo. Ko ini ndichayananiswa naizvozvo here?
\v 7 Wakawadza nhovo dzako pamusoro pegomo rakareba rakakwirira; ndiko kwawakakwira kundobaira zvibayiro.
\v 8 Wakaisa chirangaridzo chako shure kwemikova nemagwatidziro, nokuti wakazvifukurira mumwe, asati ari ini, ukakwira; wakakurisa nhovo dzako, ukaita sungano navo; wakada nhovo dzavo kwawakadziwana.
\v 9 Ukaenda kuna mambo namafuta, ukawedzera zvinonhuhwira zvako, ukatuma nhume dzako kure, ukazvininipisa kusvikira paSheori.
\v 10 Wakaneta norwendo rwako rukuru; kunyange zvakadaro hauna kuti: Hazvina maturo; wakawana simba rako richivandudzwa, naizvozvo hauna kupera simba.
\v 11 Wakatya nokuvhunduka aniko, zvawareva nhema, ukasandirangarira, nokuva nehanya? Ko ini handina kuramba ndinyerere nguva refu, ukasanditya here?
\v 12 Ndichaparidza kururama kwako; kana ari mabasa ako, haangakubatsiri.
\p
\v 13 Kana uchidanidzira, avo vawakaunganidza, ngavakurwire; asi mhepo ichavatora, mweya uchavabvisa vese; asi anovimba neni, nyika ichava yake, achagara nhaka yegomo rangu dzvene.
\v 14 Zvichanzi: Tutirai, tutirai, gadzirai nzira, bvisa chigumbuso panzira yavanhu vangu.
\v 15 Nokuti zvanzi nowakakwirira Arikumusoro, anogara mukusingaperi, ane zita rinonzi Dzvene: Ndinogara pakakwirira napanzvimbo tsvene, uye nowane mweya wakapwanyika anozvininipisa, kuti ndiponesezve mweya woanozvininipisa, ndiponesezve moyo wowakapwanyika.
\v 16 Nokuti handingarwisi nokusingaperi, uye handingatsamwi nguva dzese; nokuti mweya unofanira kupera simba pamberi pangu, nemweya yandakaita.
\v 17 Nokuda kokuipa kokunyengera kwake, ndakatsamwisisa ndikamurova; ndakazvivanza, ndikatsamwisisa; akaenderera mberi nenzira yemoyo wake.
\v 18 Ndaona nzira dzake, asi ndichamuporesa, ndichamutungamirirawo, nokudzosa nyaradzo kwaari navanomuchema.
\v 19 Ndinosika zvibereko zvemiromo; rugare, rugare kune ari kure nokune ari pedo, ndizvo zvinotaura Jehovha, uye ndichamuporesa.
\v 20 Asi vakaipa vakafanana negungwa rakabvongodzwa; nokuti harigoni kuzorora, asi mvura yaro inobudisa matope namarara.
\v 21 Zvanzi naMwari wangu: Vakaipa havana rugare.