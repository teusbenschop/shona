\c 42
\s Muranda waJehovha
\p
\v 1 Tarirai muranda wangu wandinotsigira, musanangurwa wangu anofadza mweya wangu. Ndakaisa Mweya wangu pamusoro pake, achavigira marudzi kururamisirwa.
\v 2 Haangadani, kana kudanidzira nenzwi rake, kana kunzwisa inzwi rake panzira dzomumusha.
\v 3 Rutsanga rwakapwanyika haangaruvhuni, nomwenje unopfungaira haangaudzimi; achavigira vanhu kururamisirwa muchokwadi.
\v 4 Iye haangapfungairi kana kupwanyiwa, kusvikira agadza kururama panyika; zvivi zvichamirira murairo wake.
\p
\v 5 Zvanzi naMwari iye akasika denga rese, akaritatamura, iye akatandavadza nyika nezvinobvamo, iye anopa vanhu varimo kufema, navanofambapo mweya wavo:
\v 6 Ini Jehovha ndakudana nokururama, ndichabata ruoko rwako, ndichakuchengeta, ndikuite sungano yavanhu, uye chiedza chamarudzi;
\v 7 usvinudze meso asingaoni, ubudise vasungwa patirongo, navagere murima paimba yokusungwa.
\v 8 Ndini Jehovha, ndiro zita rangu; kukudzwa kwangu handingakupi mumwe, kana kurumbidzwa kwangu kumifananidzo yakavezwa.
\v 9 Tarirai, zvinhu zvekare zvaitika, ndinoparidza zvinhu zvitsva; ndinokuudzai izvozvo zvisati zvabukira.
\p
\v 10 Imbirai Jehovha rwiyo rutsva, murumbidzei kubvira pamigumo yenyika; imi, munoburukira kugungwa, nezvese zviri mukati maro, zviwi navagere pazviri.
\v 11 Renje namaguta aro ngazvidanidzire, nemisha inogarwa naKedhari; vagere mumabwe ngavaimbe, ngavadanidzire vari pamusoro pamakomo.
\v 12 Ngavakudze Jehovha, vaparidzire zviwi kurumbidzwa kwake.
\v 13 Jehovha achabuda semhare, achamutsa kushingaira somunhu wokurwa; achadana, zvirokwazvo, achadanidzira, acharwa navavengi vake nesimba.
\p
\v 14 Ndakanyarara nguva refu, ndakaramba ndinyerere, ndikazvidzora; zvino ndichachema somukadzi ari kusununguka, ndichafemedzeka nokutakwaira pamwe chete.
\v 15 Ndichaparadza makomo nezvikomo, nokuomesa zvese zvinomerapo; nzizi ndichadziita zviwi, namadziva ndichaapisa.
\v 16 Mapofu ndichaafambisa nenzira yaasingazivi, pamakwara aasingazivi ndichaatungamirira; rima ndichariita chiedza pamberi pavo, nezvakakombama ndichazviruramisa. Zvinhu izvi ndichazviita, handingavasii.
\p
\v 17 Vanovimba nemifananidzo yakavezwa, vanoti kumifananidzo yakaumbwa: Imi muri vamwari vedu, ivo vadzoserwa shure, vachanyadziswa kwazvo.
\v 18 Inzwai, imwi matsi; tarirai, imwi mapofu, muone.
\v 19 Ndianiko bofu, haasi iye muranda wangu here? Ndiani matsi, senhume yangu yandinotuma?
\v 20 Anoona zvinhu zvizhinji, asi haacherekedzi; nzeve dzake dzakadziuka, asi haanzwi.
\v 21 Zvakafadza Jehovha, nokuda kokururama kwake, kukudza murairo nokuurumbidza.
\v 22 Asi ava ndavanhu vakatorerwa nokupambarwa; vese vakateyiwa mumakomba, vakavanzwa mudzimba dzokusungwa, vava chinhu chakatapwa, hakuna anovarwira, chinhu chakapambiwa, hakuna anoti: Dzosa!
\v 23 Ndianiko pakati penyu acharerekera nzeve dzake kune chinhu ichi? Achateerera nokunzwa panguva inouya?
\v 24 Ndianiko akarega Jakove apambwe, naIsraeri awirwe namakororo? Haasi Jehovha here? Iye watakatadzira, wavakaramba kufamba nenzira dzake, wavakaramba kuteerera murairo wake.
\v 25 Naizvozvo akadurura pamusoro pake kutsamwa kwake kukuru, nesimba rokurwa; zvikamupisira kumativi ese, asingazvizivi; zvikamupisa, asi akanaga asine hanya nazvo.