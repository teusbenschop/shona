\c 64
\p
\v 1 Haiwa, dai maibvarura denga, mukaburuka, makomo akadedera pamberi penyu,
\v 2 sezvinoita moto kana uchipisa utsotso, nomoto kana uchivirisa mvura, kuti muzivise vadzivisi venyu zita renyu, kuti marudzi adedere pamberi penyu!
\v 3 Panguva yamakaita zvinhu zvinotyisa, zvatakange tisina kutarira, mukaburuka, makomo akadedera pamberi penyu.
\v 4 Nokuti kubva panguva yakare vanhu havana kunzwa, kana kunzwisisa nenzeve, kunyange neziso harina kuona Mwari kunze kwenyu, iye anobatira vanomumirira.
\v 5 Munosangana nowanofarira kuita zvakarurama, ivo vanokurangarirai panzira dzenyu; tarirai, makange makatsamwa, nesu takatadza; takange takadaro nguva refu, zvino tingaponeswa here?
\v 6 Nokuti isu tese tava soune tsvina, kururama kwedu kwese kwafanana nenguvo ine tsvina; isu tese tinooma seshizha, zvakaipa zvedu zvinotibvisa semhepo.
\v 7 Hakuna anodana zita renyu, anozvimutsa kuti akunamatireyi; nokuti makativanzira chiso chenyu, mukatinyungurusa nezvakaipa zvedu.
\v 8 Asi zvino Jehovha, muri baba vedu; isu tiri ivhu, imwi muri muumbi wedu, isu tese tiri basa roruoko rwenyu.
\p
\v 9 Regai kutsamwa zvikuru, Jehovha, uye regai kurangarira zvakaipa zvedu nokusingaperi; tarirai, doonai, tiri vanhu venyu.
\v 10 Maguta enyu matsvene ashanduka renje, Ziyoni rava renje, Jerusarema idongo.
\v 11 Imba yedu tsvene, yakanakisa, pamakarumbidzwa namadzibaba edu, yatsva nomoto; nzvimbo dzedu dzese, dzataifarira, dzaparadzwa.
\v 12 Jehovha, mungazvidzora nokuda kwezvinhu izvi here? Mucharamba munyerere, muchititambudza zvikuru here?