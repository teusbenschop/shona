\c 51
\s Kudzoswa kwaIsraeri
\p
\v 1 Teererai kwandiri, imwi munotevera kururama, imwi munotsvaka Jehovha; cherechedzai dombo pamakatemwa, negomba romugodhi pamakacherwa.
\v 2 Tarairai Abhurahama, baba venyu, naSara akakuberekai; nokuti ndakamudana achiri mumwechete, ndikamuropafadza, ndikamuita vazhinji.
\v 3 Nokuti Jehovha akanyaradza Ziyoni; akanyaradza matongo aro ese, akashandura renje raro rive seEdheni, negwenga raro rive somunda waJehovha; mufaro nokufarisisa zvichawanikwamo, nokuvonga nenzwi rokuimba.
\p
\v 4 Teererai kwandiri, imwi vanhu vangu; rerekai nzeve dzenyu kwandiri, imwi rudzi rwangu; nokuti ndichatema murairo, zvakarurama zvangu ndichazviita chiedza chavanhu.
\v 5 Kururama kwangu kuri pedo, ruponeso rwangu rwabuda, uye maoko angu achatonga vanhu; zvivi zvichandimirira, zvichavimba noruoko rwangu.
\v 6 Tarirai kudenga nameso enyu, mucherechedze nyika pasi; nokuti denga rese richanyangarika soutsi, nenyika ichasakara senguvo; vageremo vachafa sohunyunyu; asi ruponeso rwangu ruchava nokusingaperi, kururama kwangu hakungaperi.
\p
\v 7 Nditeererei, imwi munoziva kururama; vanhu vanomurairo wangu pamoyo yenyu; musatya kuzvidza kwavanhu, kana kuvhunduswa nokutuka kwavo.
\v 8 Nokuti zvipfukuto zvichavadya senguvo, nerukonye guchavadya semvere; asi kururama kwangu kuchavapo nokusingaperi, noruponeso rwangu kusvikira kumarudzi namarudzi.
\p
\v 9 Muka, muka zvifukidze nesimba, iwe ruoko rwaJehovha; muka sapamazuva akare, sapamarudzi enguva dzakarekare. Ko hamuzimi makagura Rahabhi, mukakuvadza chikara here?
\v 10 Ko hamuzimi makapwisa gungwa, nemvura yakadzika, mukaitawo nzvimbo dzakadzika dzegungwa nzira pangayambuka vakadzikunurwa here?
\v 11 Naizvozvo Vakasunungurwa vaJehovha vachadzoka, vachaenda Ziyoni vachiimba; nomufaro usingaperi uchava pamisoro yavo, vachawana mufaro nokufarisisa, kuchema nokugomera kuchatiza.
\p
\v 12 Ini, iyeni, ndini ndinokunyaradzai; ndiwe aniko, uchatya munhu anozofa, kana mwanakomana womunhu, achaitwa souswa;
\v 13 uye wakakanganwa Jehovha muiti wako akatatamura matenga ese, nekuteya nheyo dzenyika; ukaramba uchingotya mazuva ese nokuda kwehasha dzomumanikidzi, seakazvigadzira kuparadza here? Uye hasha dzomumanikidzi dziripiko?
\v 14 Musungwa wakatapwa achakurumidza kusunungurwa, uye haangafi nokuburukira mugomba, zvokudya zvake hazvingashaikwi.
\v 15 Nokuti ndini Jehovha Mwari wako, anoparadzanisa gungwa, rine mafungu anotinhira; Jehovha wehondo ndiro zita rake.
\v 16 Ndakaisa mashoko angu mumuromo mako, ndikakufukidza mumumvuri woruoko rwangu, kuti ndivambe matenga, nokuteya nheyo dzenyika, nditi kuZiyoni: Imi muri vanhu vangu.
\p
\v 17 Muka, muka, simuka, iwe Jerusarema, iwe wakanwa paruoko rwaJehovha mukombe wokutsamwa kwake; wakanwa manzete emukombe wese wokudederesa, ukaapedza kwazvo.
\v 18 Hakuna neumwe pakati pavanakomana vake vese vaakabereka angamutungamirira, hakuna angamubata noruoko pakati pavanakomana vese vaakarera.
\v 19 Zvinhu izvi zviviri zvakuwira; ndianiko achakunzwira tsitsi? Kusiiwa nokuparadzwa, nenzara nomunondo; ndingakunyaradza sei?
\v 20 Vanakomana vako vaziya, varere pamigumo yenzira dzomumusha, senzombe yesango yabatwa mumambure; vazadzwa nokutsamwa kwaJehovha nokutuka kwaMwari wako.
\p
\v 21 Naizvozvo zvino chinzwa chinhu ichi, iwe unotambudzika, wakabatwa, asi kwete newaini.
\v 22 Ndizvo zvinotaura Ishe wako Jehovha, naMwari wako, unoreverera vanhu vake: Tarirai, ndakabvisa muruoko rwako mukombe wokudzedzeresa, iwo manzete emukombe wokutsamwa kwangu, haungazoamwizve.
\v 23 Asi ndichauisa muruoko rwavanokutambudza, ivo vakati kumweya wako: Kotama, kuti tipfuure napamusoro; iwe ukaita musana wako sapasi, senzira yomumusha yavanopfuura.