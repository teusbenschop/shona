\c 46
\s Vamwari veBhabhironi naMwari waIsraeri vanofananidzwa
\p
\v 1 Bheri anowira pasi, Nebho anokotama; zvifananidzo zvavo zvezvipfuwo nemombe, zvinhu zvamaitakura zvakaitwa mutoro, wakatakudzwa zvipfuwo zvaneta.
\v 2 Vanokotama, vanowira pasi pamwe chete, vakakoniwa kununura mutoro, asi ivo vamene vakatapwa.
\p
\v 3 Nditeererei, imwi imba yaJakove, navakasara veimba yaIsraeri, vakatakurwa neni kubva pakuberekwa kwavo, vakatakudzwa kubva pachizvaro;
\v 4 kusvikira mukukwegura, ndini iye, ndichakutakurai kusvikira vhudzi renyu rachena; ini ndakakuitai, ndichakutakurai, zvirokwazvo ndichakusimudzai, nokukurwirai.
\p
\v 5 Muchandifananidza, nokundienzanisa, nokunditi ndakaita sani, wandingafanana naye?
\v 6 Ivo vanodurura goridhe pahombodo, nokuyera sirivha nechiyero, vanoripira mupfuri wegoridhe, iye ndokuita mwari nayo; zvino vowira pasi, nokunamata.
\v 7 Vanomusimudza pamapfudzi, vanomutakura, ndokumugadzika panzvimbo yake, iye ndokumira; haabvi panzvimbo yake, zvirokwazvo, kunyange munhu akadana kwaari, haagoni kupindura, kana kumuponesa pakutambudzika kwake.
\v 8 Rangarirai chinhu ichi, muve varume, fungaizve chinhu ichi, imwi vadariki.
\v 9 Rangarirai zvinhu zvapfuura zvakare; nokuti ndini Mwari, hakuna mumwe, ndini Mwari, hakuna akafanana neni;
\v 10 iye anodanidzira kubva pakutanga izvo zvichaitika pakupedzisira, nokubva panguva yekare-kare zvinhu zvichigere kuitwa, ndichiti: Zvandakaraira zvichamira, ndichaita zvese zvandinoda;
\v 11 ndinodana gondo ribve kumabvazuva, munhu wandakaraira abve kunyika iri kure; zvirokwazvo, ndakataura, ndichazviuisawo, ndakazvitema, ndichazviitawo.
\p
\v 12 Nditeererei, imwi mune moyo mikukutu, imwi muri kure nokururama.
\v 13 Ndichaswededza kururama kwangu, hakungavi kure, noruponeso rwangu harunganonoki; ndichaisa ruponeso paZiyoni, nokubwinya kwangu pakati paIsraeri.