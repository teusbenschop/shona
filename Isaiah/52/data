\c 52
\p
\v 1 Muka, muka, iwe Ziyoni, uzvifukidze nesimba rako; pfeka nguvo dzako dzakaisvonaka, iwe Jerusarema, guta dzvene; nokuti kubva zvino hakuna angapinda mukati mako asina kudzingiswa nousakanaka.
\v 2 Zvizunze ubve muguruva; simuka, ugare kwazvo, iwe Jerusarema; zvisunungura pazvisungo zviri pamutsipa wako, iwe mukunda wakatapwa weZiyoni.
\v 3 Nokuti zvanzi naJehovha Makazvitengesa kusina mutengo; muchadzikunurwa kusina mari.
\v 4 Nokuti zvanzi naIshe Jehovha: Vanhu vangu vakaburukira Egipita kare kundogarako, muAsiriya akavamanikidza pasina mhosva.
\v 5 Ko zvino ndinoonei pano; ndizvo zvinotaura Jehovha; vanhu vangu zvavabviswa pasina? Vanovabata ushe vanopopota, zita rangu rinongomhurwa zuva rese, ndizvo zvinotaura Jehovha.
\v 6 Saka vanhu vangu vachaziva zita rangu; saka vachaziva nezuva iro kuti ndini iye anotaura; tarirai, ndini.
\p
\v 7 Dzakanaka sei pamusoro pamakomo tsoka dzoanouya namashoko akanaka, anoparidza rugare, anouya namashoko akanaka ezvinhu zvakanaka, anoparidza ruponeso, anoti kuZiyoni, Mwari wako anobata ushe!
\v 8 Chinzwa inzwi renharirire dzako! Dzinodana namanzwi, dzinoimba pamwe chete; nokuti dzichaonana zviso zvakatarisana, kana Jehovha achidzokera Ziyoni.
\p
\v 9 Pemberai nomufaro, imbai pamwe chete, imwi matongo eJerusarema, nokuti Jehovha wakanyaradza vanhu vake, wakadzikunura Jerusarema.
\v 10 Jehovha akafukura ruoko rwake rutsvene pamberi pamarudzi ese; migumo yese yenyika yakaona ruponeso rwaMwari wedu.
\p
\v 11 Ibvai, ibvai, budai ipapo, musabata chinhu chine tsvina; budai pakati paro; zvinatsei, imwi munotakura nhumbi dzaJehovha.
\v 12 Nokuti hamungabudi muchikurumidza, kana kuenda muchitiza; nokuti Jehovha achakutungamirirai; Mwari waIsraeri achakurindirai mumashure.
\p
\v 13 Tarirai, muranda wangu achaita nokuchenjera, achakwiridzwa nokusimudzwa, nokukwirira kwazvo.
\v 14 Vazhinji sezvavakashamiswa pamusoro pako (chiso chake chakange chakakuvadzwa kupfuura chavamwe vanhu, nechimiro chake kupfuura chavanakomana vavanhu),
\v 15 saizvozvo achavhundusa marudzi mazhinji; madzimambo achapfumbira miromo yawo pamusoro pake, nokuti vachaona zvavasina kumboudzwa; vachanzwisisa zvavasina kumbonzwa.