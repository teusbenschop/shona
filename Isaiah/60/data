\c 60
\s Kunaka kweJerusarema rakavandudzwa
\p
\v 1 Simuka, uvheneke, nokuti chiedza chako chasvika, nokubwinya kwaJehovha kwamuka pamusoro pako.
\v 2 Nokuti, tarira, rima richafukidza nyika, nerima guru marudzi avanhu; asi Jehovha achabuda pamusoro pako, kubwinya kwake kuchaonekwa pamusoro pako.
\v 3 Vahedheni achauya kuchiedza chako, namadzimambo kukubwinya kokubuda kwako.
\v 4 Simudza meso ako, uone, vese vanoungana pamwe chete, vachiuya kwauri; vanakomana vako vachauya vachibva kure, vakunda vako vacharerwa pahudyu.
\v 5 Ipapo uchazviona ukapenya nomufaro, moyo wako uchadedera nokufariswa; nokuti zvakawanda zvegungwa zvichaiswa kwauri, fuma yamarudzi avanhu ichauya kwauri.
\v 6 Makamera mazhinji-zhinji achakufukidza, nemhuru dzemakamera eMidhiani neEfa; vese veShebha vachauya, vachauya negoridhe nezvinonhuhwira, vachaparidza kurumbidzwa kwaJehovha.
\p
\v 7 Mapoka ese amakwai eKedhari achaunganidzirwa kwauri, makondohwe eNebhayoti achakushumira; zvichaiswa paaritari yangu ndichizvifarira, ndichashongedza imba yokukudzwa kwangu.
\v 8 Ndivana aniko ava vanobhururuka segore, senjiva dzinouya kumahwindo ezvirugu zvadzo?
\v 9 Zvirokwazvo, zviwi zvichandimirira, nezvikepe zveTarishishi zvichatungamira zvichiuya navanakomana vako vanobva kure, vachiuya nesirivha yavo negoridhe ravo kuzviisa kuzita raJehovha Mwari wako, nokunoMutsvene waIsraeri, nokuti ndiye wakakushongedza.
\p
\v 10 Vatorwa vachavaka masvingo ako, madzimambo avo achakushumira; nokuti ndakakurova nokutsamwa kwangu, asi ndakakunzwira nyasha netsitsi dzangu.
\v 11 Masuwo ako achagara akazaruka nguva dzese, haangazarirwi masikati nousiku, kuti vauyise kwauri fuma yamarudzi avanhu namadzimambo avo, akatapwa.
\v 12 Nokuti rudzi noushe, zvinoramba kukushumira, zvichaparara; zvirokwazvo marudzi iwayo achaparadzwa chose.
\v 13 Zvinobwinya zveRebhanoni zvichauya kwauri, misaipuresi, nemipaini nemifiri pamwe chete, kuti ndishongedze nzvimbo yeimba yangu tsvene; uye ndichabwinyisa nzvimbo yetsoka dzangu.
\v 14 Vanakomana vavatambudzi vako vachauya kwauri vachikotama; vese vaikuzvidza vachazvikotamisa pasi-pasi petsoka dzako; vachakutumidza zita rokuti: Guta raJehovha, Ziyoni roMutsvene waIsraeri.
\v 15 Wakange wakasiiwa nokuvengwa, kusisina munhu aipfuura nomukati mako, asi zvino ndichakuita chinhu chinorumbidzwa nokusingaperi, chinofarirwa kusvikira kumarudzi mazhinji.
\v 16 Uchamwawo mukaka wamarudzi, uchanwa mazamu amadzimambo; ipapo uchaziva kuti ini Jehovha ndini muponesi wako, noMudzikunuri wako, Wemasimbaose waJakove.
\v 17 Panzvimbo yendarira ndichauya negoridhe, panzvimbo yedare ndichauya nesirivha, panzvimbo yamatanda safuri, napanzvimbo yamabwe dare. Rugare ndicharugadza ruve madzishe ako, noKururama kuve vabati vako.
\v 18 Zvinoitwa nesimba hazvichazonzwiki panyika pamiganhu yako; asi uchatumidza masvingo ako zita rokuti: Ruponeso, namasuwo ako Rumbidzo.
\p
\v 19 Zuva harichazovi chiedza chako masikati, mwedzi haungazokuvhenekeri nokupenya kwawo; asi Jehovha achava kwauri chiedza chisingaperi, naMwari wako kunaka kwako.
\v 20 Zuva rako harichazoviri, mwedzi wako haungatapudziki; nokuti Jehovha achava chiedza chako chisingaperi, mazuva okuchema kwako achaguma.
\p
\v 21 Vanhu vako vese vachava vakarurama, vachagara nhaka yenyika nokusingaperi, vachava davi randakasima, nebasa ramaoko angu, kuti ndikudzwe.
\v 22 Mudiki achava chiuru, akadukupa achava rudzi rune simba; ini Jehovha ndichakurumidza kuzviita nenguva yake.