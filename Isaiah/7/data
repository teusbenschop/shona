\c 7
\s Kurwa kwaRezini naPeka neJerusarema
\p
\v 1 Zvino pamazuva aAhazi, mwanakomana waJotamu, mwanakomana waUziya, mambo waJudha, Rezini mambo weSiriya, naPeka, mwanakomana waRemariya, mambo waIsraeri, vakaenda kundorwa neJerusarema, asi vakakoniwa kurikunda.
\v 2 Zvino vakaudza imba yaDhavhidhi, vachiti: VaSiriya vava pakati pavaEfuremu. Moyo wake nemoyo yavanhu vake ikazununguswa sokuzununguswa kwemiti mudondo nemhepo.
\v 3 Zvino Jehovha akati kuna Isaya: Enda zvino undosangana naAhazi, iwe naShearijashubhi, mwanakomana wako, panoguma rukoronga rwedziva rokumusoro, panzira huru inoenda kumunda womusuki wenguvo;
\v 4 undoti kwaari: Chenjera, unyarare hako; usatya, nomoyo wako urege kupera nokuda kwamatsiga awa maviri anopfungaira, nokuda kokutsamwa kukuru kwaRezini nokwaVaSiriya, nokomwanakomana waRemariya.
\v 5 Nokuti vaSiriya navaEfuremu, nomwanakomana waRemariya vakarangana kukuitira zvakaipa, vachiti:
\v 6 Hendei tindorwa navaJudha, tivatyise, tivakunde, tigadze mambo pakati pavo, iye mwanakomana waTabheeri.
\p
\v 7 Zvanzi naIshe Jehovha: Izvozvi hazvingamiri, uye hazvingaitiki.
\v 8 Nokuti musoro weSiriya ndiDhamasiko, nomusoro weDhamasiko ndiRezini; makore makumi matanhatu namashanu asati apera, vaEfuremu vachaputswa-putswa, kuti varege kuva rudzi;
\v 9 musoro wavaEfuremu ndiSamariya, nomusoro weSamariya ndimwanakomana waRemariya. Kana musingadi kutenda, zvirokwazvo hamungasimbiswi.
\s Mwanakomana Imanueri
\p
\v 10 Zvino Jehovha akataurazve naAhazi, achiti:
\v 11 Kumbira chiratidzo kuna Jehovha Mwari wako; uchikumbire kunyange pasi pakadzika, kana kumusoro kwakakwirira.
\v 12 Asi Ahazi akati: Handingakumbiri, uye handingaedze Jehovha.
\v 13 Akati: Chinzwai zvino, imwi imba yaDhavhidhi, chinhu chidiki kwamuri kuti munetse vanhu zvino modokunetsa Mwari wanguvo here?
\v 14 Naizvozvo Ishe amene achakupai chiratidzo. Tarirai, mhandara ichava napamuviri, ichabereka mwanakomana, ichamutumidza Imanueri.
\v 15 Achadya ruomba nouchi, panguva yaanoziva kuramba zvakaipa, nokusanangura zvakanaka.
\v 16 Nokuti mwana asati aziva kuramba zvakaipa nokusanangura zvakanaka, nyika iyo yaunotya madzimambo ayo maviri, ichashanduka dongo.
\p
\v 17 Jehovha achauisa pamusoro pako, napamusoro pavanhu vako, napamusoro peimba yababa vako, mazuva asina kumbovapo, kubvira pazuva rakaparadzana vaEfuremu navaJudha ndiye mambo weAsiriya.
\v 18 Zvino nezuva iro Jehovha acharidzira muridzo nhunzi dziri pamigumo yenzizi dzeEgipita, nenyuchi dziri panyika yeAsiriya.
\v 19 Dzichauya, dzichamhara dzese mumipata ina mawere, nomumikaha yamabwe, napamusoro peminzwa yese, napamusoro pamafuro ese.
\v 20 Nezuva iro Ishe achaveura nechisvo chakakumbirwa mhiri koRwizi, iye mambo weAsiriya, musoro nemvere dzamakumbo; chichabvisawo ndebvu.
\v 21 Zvino nezuva iro munhu achapfuwa mhou imwe diki namakwai maviri;
\v 22 zvino nokuda komukaka muzhinji wadzichamupa, achadya ruomba; nokuti umwe neumwe akasiiwa panyika iyo achadya ruomba nouchi.
\v 23 Zvino nezuva iro nzvimbo imwe neimwe paiva nemiti yemizambiringa ine chiuru chimwe, yaitengwa namasirivha ane chiuru chimwe, ichava norukato neminzwa.
\v 24 Vachaendako nemiseve nouta, nokuti nyika yese ichamera rukato neminzwa.
\v 25 Hakuna angasvika pazvikomo zvese zvairimwa namapadza nokutya rukato neminzwa; asi mombe dzichasundirwako, namakwai achatsikapo.