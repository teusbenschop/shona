\c 1
\s Jehovha anoraira vanhu vake nokuti vakasiya nzira dzake
\p
\v 1 Zvakaonekwa naIsaya, mwanakomana waAmozi, zvaakaona pamusoro paJudha neJerusarema, pamazuva aUziya, naJotamu, naAhazi, naHezekia, madzimambo avaJudha.
\p
\v 2 Inzwa denga rese, teerera iwe nyika, nokuti Jehovha akataura, achiti: Ndakarera nokukurisa vana, asi vakandimukira.
\v 3 Nzombe inoziva muridzi wayo, nembongoro inoziva chidyiro chavatenzi vayo; asi Israeri havazivi, vanhu vangu havarangariri.
\v 4 Haiwa, rudzi runotadza, vanhu vakaremerwa nezvakaipa, vana vavaiti vezvakaipa, vana vanoita zvakaora! Vakasiya Jehovha, vakashora Mutsvene waIsraeri, vadzokera shure.
\p
\v 5 Munoda kugara muchiroverweiko, zvamunongoramba muchimukira Jehovha? Musoro wese unorwadza, nomoyo wese waziya.
\v 6 Kubvira parutsoka kusvikira kumusoro hapana pakukutu pauri; asi maronda, napakakuvara, namavanga matsva, haana kusvimwa, haana kuputirwa, kana kunyoroveswa namafuta.
\v 7 Nyika yenyu yaparadzwa, maguta enyu apiswa nomoto, nyika yenyu yopedzwa navatorwa imwi muripo, yaparadzwa, sezvinoparadza vatorwa.
\v 8 Mukunda weZiyoni wasiiwa sedumba mumunda wemizambiringa, sechirindo mumunda wamagaka, seguta rakakombwa nehondo.
\v 9 Dai Jehovha wehondo asina kutisiira vakasara vashomashoma, tingadai takafanana neSodhoma, takaita seGomora.
\v 10 Inzwai shoko raJehovha, imwi vabati veSodhoma; teererai murairo waMwari wedu, imwi vanhu veGomora.
\v 11 Zvanzi naJehovha: Zvibairo zvenyu zvizhinji zvinondibatsirei? Ndagutisa zvipiriso zvenyu zvinopiswa zvamakondobwe, namafuta ezvipfuwo zvakakodzwa; handifadzwi neropa renzombe diki, kana ramakwayana, kana renhongo.
\v 12 Kana muchiuya kuzondiona, ndianiko anoreva izvozvo pamaoko enyu, kuti mutsike mavazhe angu?
\v 13 Musazouyazve nezvipo zvisina maturo; zvinonhuhwira zvinondinyangadza; nguva dzokugara komwedzi nedzamasabata, nedzokukokera ungano, handizvidi; zvakaipa, kunyange neungano tsvene.
\v 14 Nguva dzenyu dzokugara komwedzi nemitambo yenyu zvinovengwa nomweya wangu; zvinondinetsa; ndaneta nokutambudzika nazvo.
\v 15 Kana muchitandavadza maoko enyu, ndichakuvanzirai chiso changu; zvirokwazvo, kana muchiwanza minyengetero, handinganzwi; maoko enyu azere neropa.
\p
\v 16 Shambai; muzvinatse; bvisai zvakaipa zvamabasa enyu pamberi pangu; regai kuramba muchiita zvakaipa;
\v 17 dzidzai kuita zvakanaka; tsvakai kururamisira, batsirai vanomanikidzwa, ruramisirai nherera, mureverere chirikadzi.
\p
\v 18 Chiuyai zvino, titaurirane, ndizvo zvinotaura Jehovha; kunyange zvivi zvenyu zvikaita somucheka mutsvuku, zvichachena sechando; kunyange zviri zvishava somuti mushava, zvichaita samakushe amakwai.
\v 19 Kana muchida, muchiteerera, muchadya zvakanaka zvenyika;
\v 20 asi kana muchiramba, muchindimukira, muchaparadzwa nomunondo; nokuti muromo waJehovha wakataura izvozvo.
\p
\v 21 Haiwa, guta rakatendeka rasanduka chifeve sei! Iro rakange rizere nokururamisa! Kururama kwaigara mariri, asi zvino mogara vaurayi.
\v 22 Sirivha yako ava marara, waini yako yakavhenganiswa nemvura.
\v 23 Machinda ako akamukira Jehovha, ishamwari dzembavha; umwe neumwe anoda fufuro, anovinga mibairo; havaruramisiri nherera, mhaka yechirikadzi haitambwi navo.
\p
\v 24 Saka zvanzi naShe, Jehovha wehondo, iye Wamasimba waVaIsraeri: Ndichapedza shungu dzangu pamusoro pavadzivisi vangu, ndichazvitsivira pamusoro pavavengi vangu;
\v 25 ndichatandavadza ruoko rwangu kwauri, ndinatse chose marara ako, ndichabvisa tini yako.
\v 26 Ndichadzosera vatongi vako vave sapakutanga, namakurukota ako sapakutanga; shure kwaizvozvo uchanzi Guta rokururama, musha wakatendeka.
\v 27 Ziyoni richadzikunurwa nokururamiswa, navanodzoka mariri nokururama.
\v 28 Asi vadariki navatadzi vachaparadzwa pamwe chete, vanosiya Jehovha, vachapedzwa.
\v 29 Nokuti vachanyadziswa pamusoro pemiti yemiouki yamaifarira, muchava nenyadzi pamusoro peminda yamakasanangura.
\v 30 Nokuti muchava somouki wasvava mashizha, uye somunda usine mvura.
\v 31 Ane simba achava sorwonzi, nebasa rake sesasaradzi dzomoto; zvese zviviri zvichatsva pamwe chete, hakuna angazvidzimura.
