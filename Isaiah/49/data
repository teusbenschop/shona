\c 49
\s Muranda waJehovha, chiedza chamarudzi
\p
\v 1 Ndinzwei, imwi zviwi, teererai, imwi marudzi avanhu ari kure, Jehovha akandidana ndiri muchizvaro, akareva zita rangu ndichiri mudumbu ramai vangu;
\v 2 akaita muromo wangu somunondo unopinza; akandivanza mumumvuri wechanza chake, akandiita museve unopenya, akandichengeta mugoba rake;
\v 3 akati kwandiri: Ndiwe muranda wangu; Israeri wandinozvirumbidza maari.
\v 4 Asi ndakati: Ndakatambura pasina, ndakapedza simba rangu pasina pazvinhu zvisina maturo; asi zvirokwazvo kururamisirwa kwangu kuri kuna Jehovha, nomubairo wangu kuna Mwari wangu.
\p
\v 5 Zvino zvanzi naJehovha, akandiumba kubva pachizvaro, kuti ndive muranda wake, ndidzosere Jakovezve kwaari, uye kuti Israeri vaunganidzwezve kwaari (nokuti ndinokudzwa pamberi paJehovha, Mwari wangu ndiye wava simba rangu);
\v 6 zvirokwazvo, iye akati: Chinhu chidiki kuti uve muranda wangu kuti umutse marudzi aJakove, nokudzosazve vakasara VaIsraeri; ndichapawo uve chiedza chavahedheni, kuti kuponesa kwangu kusvikire kumugumo wenyika.
\p
\v 7 Zvanzi naJehovha: Mudzikunuri waIsraeri, noMutsvene wake, kumweya unozvidzwa, kuno anovengwa norudzi rwese, kumuranda wavabati: Madzimambo achaona ndokusimuka; machinda naiwo achanamata, nokuda kwaJehovha akatendeka, iye Mutsvene waIsraeri, wakakusanangura.
\p
\v 8 Zvanzi naJehovha: Ndakakupindura nenguva yakafanira, ndakakubatsira nezuva rokuponeswa; ndichakuchengeta, nokukuita sungano yavanhu, kuti umutse nyika, nokuvagarisa nhaka dzakange dzaparadzwa;
\v 9 kuti uti kuna vakasungwa: Budai; nokuna vagere murima: Zviratidzei. Vachadya zvokudya panzira, namafuro avo achava pazvikomo zvisina zvibereko.
\v 10 Havangavi nenzara kana nyota, havangabayiwi nokupiswa kunyange nezuva, nokuti iye, anovanzwira nyasha, achavatungamirira, achavafambisa pamatsime emvura.
\v 11 Ndichaita makomo angu ese nzira, migwagwa yangu ichakwiridzwa.
\v 12 Tarirai, vamwe vachauya vachibva kure; tarirai, vamwe vachabva kurutivi rwekumaodzanyemba nokumavirazuva, navamwe kunyika yeSinimi.
\p
\v 13 Imbai, imwi denga rese, newe nyika ufare; imwi makomo imbai kwazvo, nokuti Jehovha akanyaradza vanhu vake, achinzwira tsitsi vanotambudzika.
\v 14 Asi Ziyoni rakati Jehovha akandisiya, Ishe akandikanganwa.
\v 15 Ko mukadzi angakanganwe mwana wake waanomwisa, akasava netsitsi nomwanakomana wechizvaro chake here? Zvirokwazvo vangakanganwa zvavo, asi ini handingakukanganwi.
\v 16 Tarira, ndakakunyora pazvanza zvangu; masvingo ako ari pamberi pangu nguva dzese.
\v 17 Vana vako vanokurumidza; vaparadzi vako navanokuita dongo vachabuda mauri.
\p
\v 18 Ringira kwese-kwese nameso ako, uone; ava vese vanoungana pamwe chete, vachiuya kwauri. Noupenyu hwangu, ndizvo zvinotaura Jehovha, zvirokwazvo uchazvifukidza navo vese sechishongo, uchazvisunga chiuno navo somwenga.
\v 19 Nokuti, kana ari matongo ako nenzvimbo dzako dzakasiiwa, nenyika yako yakaparadzwa, zvirokwazvo zvino haingaringani vagere mairi, navanokuminya vachava kure.
\v 20 Vana, vawakange watorerwa, vacharamba vachiti munzeve dzako: Pano hapandiringani, ndidzivurirei nzvimbo pandingagara.
\v 21 Ipapo uchati mumoyo mako: Ndianiko akandiberekera ava, zvandakatorerwa vana vangu, ndiri ndega, ndadzingwa, ndichidzungaira kwese-kwese? Ndianiko akarera ava? Tarirai, ndakange ndasiiwa ndega; ko ava vakange varipi?
\v 22 Zvanzi naIshe Jehovha: Tarirai, ndichasimudzira marudzi ruoko rwangu, nokumisira vanhu mureza wangu; vachauya navanakomana vako vanavo pachipfuva chavo, navakunda vako vachatakurwa pamafudzi avo.
\v 23 Madzimambo achava varerai; vahosi vavo madzimai enyu anokurerai vachakotama pamberi penyu zviso zvavo zvakatarira pasi, vachinanzva guruva riri patsoka dzenyu; ipapo muchaziva kuti ndini Jehovha; vanondimirira havanganyadziswi.
\p
\v 24 Ko ane simba angatorerwe zvaakapamba here, kana vatapwa vowakarurama vangarwirwa here?
\v 25 Asi zvanzi naJehovha: Kunyange navatapwa veanesimba vachamutorerwa, nezvakapambiwa zveanotyisa zvichadzikunurwa; nokuti ndicharwa neanorwa newe, nokuponesa vana vako.
\v 26 Uye ndichadyisa vamanikidzi vako nyama yavo yomene, uye vachabatwa neropa ravo, seinenge iri waini inonaka; uye nyama yese ichaziva kuti ini Jehovha, ndini Muponesi wako, noMudzikunuri wako, Anesimba waJakove.