\c 34
\s Zuva raJehovha rokutonga marudzi avanhu
\p
\v 1 Swederai, imwi marudzi avanhu, munzwe, teererai imwi vanhu, nyika ngainzwe, nezvese zvayo, pasi pese, nezvese zvinobudamo.
\v 2 Nokuti Jehovha akatsamwira marudzi ese, ane hasha nehondo dzawo dzese; akavaparadza chose, akavaisa pakuurawa.
\v 3 Vakaurawa vavo vacharaswa kunze, kunhuhwa kwezvitunha zvavo kuchakwira, makomo achanyauswa neropa ravo.
\v 4 Hondo dzese dzokudenga dzichanyakatika, denga rese richapetwa sorugwaro rwakapetwa; hondo dzaro dzese dzichaoma, sokuoma kwamashizha pamuzambiringa, uye seshizha rinooma pamuonde.
\v 5 Nokuti munondo wangu wanwa ukaguta kudenga; tarirai uchaburukira pamusoro paEdhomu, napamusoro pavanhu vakatukwa neni, kuti vatongwe.
\v 6 Munondo waJehovha uzere neropa, unobwinya namafuta, neropa ramakwayana nerembudzana, namafuta etsvo dzamakondobwe; nokuti Jehovha ane chibairo chake paBhozira, nokubaya kukuru panyika yaEdhomu.
\v 7 Nyati dzichawa pamwe chete navo, nenzombe diki pamwe chete nehandira; nyika yavo ichabatwa neropa, guruva ravo richazara namafuta.
\v 8 Nokuti Jehovha ane zuva rokutsiva, negore rokutsiva zvakaitirwa Ziyoni.
\v 9 Hova dzayo dzichashanduka namo, huruva rayo sariferi, nyika yavo ichaitwa namo inopfuta.
\v 10 Haingadzimwi usiku namasikati; utsi hwayo huchakwira nokusingaperi; richava dongo kusvikira kumarudzi namarudzi; hakuna munhu angapfuura noko nokusingaperi.
\v 11 Asi zvichava zvehukurwizi nenungu; zizi negunguwo zvichagaramo; achatambanudzirapo rwonzi rwokuparadza nechokururamisa chezvisina chinhu.
\v 12 Vakuru vayo vachadanirwa kuushe, asi havangavipo; machinda ayo ese achava pasina.
\v 13 Minzwa ichamera mudzimba dzamadzimambo ayo, hutumbambeva norukato munhare dzayo; huchava hugaro hwamakava, nenzvimbo yemhou.
\v 14 Zvikara zvomusango zvichasangana namapere, mweya wakaipa uchadana shamwari yawo; zvirokwazvo, chikara chousiku chichagarapo norugare, chichiwanapo nzvimbo yokuzorora.
\v 15 Rovambira richaita dendere raropo, nokukandira, nokuchechenya mazai aro, nokuunganidza vana varo mumumvuri waro; zvirokwazvo, ndipo pachaunganira ruvangu, rumwe norumwe neshamwari yarwo.
\p
\v 16 Tsvakai pabhuku yaJehovha, murave; hapana chimwe chezvinhu izvi chichashaikwa, chichashaiwa shamwari yacho; nokuti muromo wangu wakaraira izvozvo, nomweya wake wakazviunganidza.
\v 17 Iye wakazvikandira mijenya, ruoko rwake rwakazviganhurira nyika norwonzi; ichava yazvo nokusingaperi, vachagaramo kusvikira kumarudzi namarudzi.
