\c 2
\s Vapristi vanotukwa naJehovha
\p
\v 1 Zvino imwi vapristi, chinzwai uyu murairo unouya kwamuri.
\v 2 Kana imwi musingadi kunzwa, kana musingadi kuita nomwoyo wenyu zvandakaraira kuti mukudze zita rangu ndizvo zvinotaura Jehovha wehondo ipapo ndichatuma kutuka pamusoro penyu, ndichatuka ropafadzo dzenyu; zvirokwazvo ndatozvituka, nokuti hamuzviiti nomwoyo wenyu.
\v 3 Tarirai, ndichatuka vana venyu, ndichanamira ndove kuzviso zvenyu, iyo ndove yemitambo yenyu; muchabviswa pamwe chete naro.
\v 4 Ipapo muchaziva kuti ndini ndakakutumirai murairo uyu, kuti sungano yangu ive naRevhi ndizvo zvinotaura Jehovha wehondo.
\v 5 Sungano yangu navo yakange iri youpenyu norugare; ndakavapa izvo kuti vanditye, vakanditya, vakadedera nokuda kwezita rangu.
\v 6 Murairo wezvokwadi wakange uri mumuromo wavo, kusarurama hakuna kuwanikwa pamiromo yavo; vakafambidzana neni norugare nokururama, vakadzora vazhinji pazvakaipa.
\v 7 Nokuti miromo yomupristi inofanira kuchengeta zivo, vanhu vanofanira kubvunza murairo pamusoro wake; nokuti ndiye nhume yaJehovha wehondo.
\v 8 Asi imwi makatsauka panzira; makagumbusa vazhinji pamurayiro; makasvibisa sungano yaRevhi ndizvo zvinotaura Jehovha wehondo.
\v 9 Saka ndakakuitai vanhu vanozvidzwa navanorambwa navanhu vaose, zvamusina kuchengeta nzira dzangu, mukatsaura vanhu pakutonga murayiro.
\p
\v 10 Ko isu tese hatina baba vamwe here? Haasi Mwari umwe wakatisika here? Tinogonyengerana neiko umwe neumwe hama yake, tichimhura sungano yamadzibaba edu?
\v 11 Judha vakanyengera, chinhu chinonyangadza chaitwa pakati paIsraeri napaJerusarema; nokuti Judha vakamhura nzvimbo tsvene yaJehovha, inodikanwa naye, vakawana mukunda wamwari wavatorwa.
\v 12 Munhu anoita zvakadai, Jehovha achamubvisira pamatende aJakove, anodana neanopindura, neanovigira Jehovha wehondo zvipiriso.
\v 13 Munoitawo izvozvi munofukidza aritari yaJehovha nemisodzi, nokuchema, nokugomera, naizvozvo haacharangariri chipo, kana kuchigamuchira nomufaro pamaoko enyu.
\p
\v 14 Kunyange zvakadaro munoti: Nemhaka yeiko? Nokuti Jehovha akange ari chapupu pakati pako nomukadzi woujaya hwako, wawakanyengera, kunyange ari shamwari yako, nomukadzi wako wawakaita sungano yako naye.
\v 15 Ko haana kuita umwe chete, kunyange akange ane umwe Mweya wakasara here? Zvino wakaitireiko umwe chete? Wakatsvaka rudzi rwaMwari. Saka chenjererai mweya yenyu, kurege kuva neumwe anonyengera mukadzi woujaya hwake.
\v 16 Nokuti ndinovenga kurambana ndizvo zvinotaura Jehovha, Mwari waIsraeri uye munhu anofukidza nguvo yake nokumanikidza ndizvo zvinotaura Jehovha wehondo; saka chenjererai mweya yenyu, kuti murege kunyengera.
\p
\v 17 Makanetsa Jehovha namashoko enyu. Kunyange zvakadaro munoti: Takamunetsa neiko? Pakutaura kwenyu, muchiti: Umwe neumwe anoita zvakaipa, vakanaka pamberi paJehovha, ndivo vaanofarira, kana: Mwari wezvakarurama aripiko?
