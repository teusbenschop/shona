\c 3
\s Zuva rokuuya koMunyai waJehovha
\p
\v 1 Tarirai, ndinotuma nhume yangu, iye achandigadzirira nzira yangu pamberi pangu; ipapo Ishe, wamunotsvaka, achasvika pakarepo patembere yake, iye Mutumwa wesungano, wamunoshuva, tarirai, anouya ndizvo zvinotaura Jehovha wehondo.
\p
\v 2 Asi ndiani ungatsunga nezuva rokuuya kwake? Ndiani angamira kana achionekwa? Nokuti akafanana nomoto womunatsi, nesipo yomusuki.
\v 3 Iye achagara pasi akafanana nomunatsi nomuchenesi wesirivha; achachenura vanakomana VaRevhi, nokuvanatsa segoridhe nesirivha; ipapo vachavigira Jehovha zvipiriso nokururama.
\v 4 Ipapo chipo chaJudha neJerusarema zvichafadza Jehovha, sapamazuva akare, sapamakore apakutanga-tanga.
\p
\v 5 Ndichaswedera kwamuri kuti nditonge; ndichava chapupu chinokurumidza pamusoro pavaroyi, napamusoro pemhombwe, napamusoro pavanopika nhema, napamusoro pavanomanikidza mushandi wakahaiwa pamubairo wake, nechirikadzi, nenherera, napamusoro pavanodzinga vatorwa, vasingandityi ndizvo zvinotaura Jehovha wehondo.
\v 6 Nokuti ndini Jehovha handishanduki, saka imi, vanakomana vaJakove, mugere kuparadzwa.
\p
\v 7 Kubva pamazuva amadzibaba enyu makatsauka pane zvandakaraira, mukasazvichengeta. Dzokerai kwandiri, neni ndichadzokera kwamuri ndizvo zvinotaura Jehovha wehondo. Asi imwi munoti: Tichadzoka pazvinhu zvipi?
\p
\v 8 Ko munhu angabira Mwari here? Kunyange zvakadaro munondibira. Asi imwi munoti: Takakubirai pazvinhu zvipi? Pane zvegumi nezvipo.
\v 9 Makatukwa nokutuka; nokuti munondibira, urwo rudzi urwu rwese.
\v 10 Uyai nezvegumi zvese mumba yokuvigira, kuti zvokudya zvivepo mumba mangu, mundiidze naizvozvi zvino ndizvo zvinotaura Jehovha wehondo muone kana ndisingakuzaruriyi mahwindo okudenga, ndikakudururirai mukomborero wamuchashaiwa pokuisa.
\v 11 Ndichatukawo udyi nokuda kwenyu, arege kuparadza zvibereko zveminda yenyu; nemizambiringa yenyu haingazuki zvibereko zvayo mumunda, nguva isati yasvika ndizvo zvinotaura Jehovha wehondo.
\v 12 Ndudzi dzese dzichati muri vanhu vakafara; nokuti muchava nyika inofadza ndizvo zvinotaura Jehovha wehondo.
\p
\v 13 Mashoko enyu akange ari makukutu kwandiri, ndizvo zvinotaura Jehovha. Kunyange zvakadaro, munoti: Takataureiko pamusoro penyu?
\v 14 Imwi makati: Hazvina maturo kushumira Mwari; takawaneiko zvatakachengeta zvaakaraira, zvatakafamba takapfeka nguvo dzokuchema pamberi paJehovha wehondo?
\v 15 Zvino tinoti vanozvikudza ndivo vakafara; zvirokwazvo, vanoita zvakaipa ndivo vanovakiswa; zvirokwazvo, vanoidza Mwari vachipukunyuka.
\p
\v 16 Ipapo vaitya Jehovha vakataurirana, Jehovha akateerera, akanzwa, bhuku yokurangaridza ikanyorwa pamberi pake, nokuda kwavanotya Jehovha, vachirangarira zita rake.
\v 17 Vachava vangu ndizvo zvinotaura Jehovha wehondo ivo vangu chaivo, nezuva randichazviita; ndichavanzwira tsitsi, somunhu anonzwira tsitsi mwanakomana wake anomubatira.
\v 18 Ipapo muchaonazve kusiyana kowakarurama nowakaipa, koanoshumira Mwari nowasingamushumiri.