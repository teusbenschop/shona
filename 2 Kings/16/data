\c 16
\s Ahazi mambo waJudha
\p
\v 1 Negore regumi namanomwe raPeka mwanakomana waRemaria, Ahazi mwanakomana waJotamu mambo waJudha wakatanga kubata ushe.
\v 2 Ahazi akatanga kubata ushe ava wemakore makumi maviri; akabata ushe paJerusarema makore ane gumi namatanhatu. Asi haana kuita zvakarurama pamberi paJehovha Mwari wake, sababa vake Dhavhidhi.
\v 3 Nokuti wakafamba nenzira yamadzibaba aIsraeri, akapinzawo mwanakomana wake mumoto netsika dzezvinonyangadza zvavahedheni, vakange vadzingwa naJehovha pamberi pavana vaIsraeri.
\v 4 Akabaira nokupisa zvinonhuhwira napasi pemiti yese mitema.
\p
\v 5 Ipapo Rezini mambo weSiriya, naPeka mwanakomana waRemaria mambo wIsraeri, vakasvika Jerusarema kuzorwa naye; vakakomba Ahazi, asi vakange vasingagoni kumukunda.
\v 6 Nenguva iyo Rezini mambo weSiriya akadzoserazve Siriya Erati, akadzinga vaJudha paErati; vakaenda Erati, vakagarapo kusvikira nhasi.
\v 7 Zvino Ahazi akatuma nhume kuna Tigiratipireseri mambo weAsiriya, akati: Ndiri muranda wenyu nomwanakomana wenyu; uyai mundirwire muruoko rwamambo weSiriya, nomuruoko rwamambo waIsraeri, vanondimukira.
\v 8 Ipapo Ahazi akatora sirivha negoridhe zvakawanikwa mumba maJehovha, napafuma yeimba yamambo, akazvituma kuna mambo weAsiriya, chive chipo.
\v 9 Mambo weAsiriya akamunzwa, mambo weAsiriya akanorwa neDhamasiko, akarikunda, akatapa vanhu, akavaisa Kiri, akauraya Rezini.
\p
\v 10 Zvino mambo Ahazi akaenda Dhamasiko kundosangana naTigiratipireseri mambo weAsiriya, akaona aritari yakange iri paDhamasiko; mambo Ahazi akatuma mufananidzo wearitari kuna Uriya mupristi, nomuvakirwo wayo, nomuitirwe wayo wese.
\v 11 Mupristi Uriya akavaka aritari yakafanana nezvese zvakange zvatumwa namambo Ahazi achiri Dhamasiko, mupristi Uriya akaiita saizvozvo mambo Ahazi achigere kudzoka Dhamasiko.
\v 12 Zvino mambo wakati adzoka Dhamasiko, mambo akaona aritari, mambo akaswedera paaritari, kuzobaira pamusoro payo.
\v 13 Akapisira pamusoro pearitari chipo chake chinopiswa, nechipo chake choupfu, akadururapo chipo chake chinodururwa, akasasirapo ropa rezvipiriso zvake zvokuyananisa.
\v 14 Uye aritari yendarira, yaiva pamberi paJehovha, wakaibvisa pamukova weimba, pakati pearitari yake neimba yaJehovha, akaiisa kurutivi rwekumaodzanyemba rwearitari yake.
\v 15 Zvino mambo Ahazi akaraira mupristi Uriya, akati: Chipisira chipo choupfu chamangwanani paaritari huru, nechipo chamadekwani, nechipo chamambo chinopiswa, nechipo chake choupfu, nechipo chavanhu vese venyika, nechipo chavo choupfu, nezvipo zvavo zvinodururwa; uye usasire pamusoro payo, neropa rese rechipo chinopiswa, neropa rese rezvibairo; asi aritari yendarira ndiyo yandichabvunza.
\v 16 Naizvozvo mupristi Uriya akaita zvese zvaakange arairwa namambo Ahazi.
\p
\v 17 Mambo Ahazi akagura ukomba hwezvingoro, akabvisa dhishi pamusoro pazvo, akabvisawo dziva pamusoro penzombe dzendarira dzakange dziri pasi paro, akariisa pachigadziko chamabwe.
\v 18 Nenzira, yaiva nedenga, yakaitirwa imba yezororo, yavakange vavaka temberi, nomukova wamambo nechokunze, wakazvishandura mukati metemberi yaJehovha, nokuda kwamambo weAsiriya.
\p
\v 19 Zvino mamwe mabasa aAhazi aakaita, hazvina kunyorwa here mubhuku yaMakoronike amadzibaba aJudha?
\v 20 Ahazi akarara namadzibaba ake, akavigwa muguta raDhavhidhi, Hezekia mwanakomana wake akamutevera paushe.
