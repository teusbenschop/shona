\c 5
\s Naamani anoporeswa maperembudzi ake
\p
\v 1 Zvino Naamani, mukuru wehondo dzamambo weSiriya, waiva munhu mukuru kuna tenzi wake, nomunhu waikudzwa; nokuti Jehovha wakange akundisa vaSiriya naye; uye waiva munhu wesimba noumhare, asi wakange ana maperembudzi.
\v 2 Zvino vaSiriya vakange vanorwa vakaita mapoka-poka, vakadzoka nomusikana mudiki wavakange vatapa panyika yaIsraeri; iye wakange achibatira mukadzi waNaamani basa.
\v 3 Akati kuna tenzikadzi wake: Dai ishe wangu aiva kumuporofita ari paSamaria, ungadai akavaporesa maperembudzi ake.
\v 4 Zvino umwe akapinda, akanoudza ishe wake, akati: Musikana wenyika yaIsraeri wakataura chokuti nechokuti.
\v 5 Mambo weSiriya akati: Enda, ndinoda kutuma tsamba kuna mambo waIsraeri. Akabva akaenda nematarenda gumi esirivha, nengoda zvuru zvitanhatu dzegoridhe, nenguvo dzakanaka dzine gumi.
\v 6 Akaenda netsamba kuna mambo waIsraeri, yakange ichiti: Zvino kana tsamba iyi ichisvika kwamuri, muzive kuti ndatuma Naamani muranda wangu kwamuri, kuti mumuporese maperembudzi ake.
\p
\v 7 Zvino mambo waIsraeri wakati arava tsamba iyo, akabvarura nguvo dzake, akati: Asi ndini Mwari kanhi? Ndinoziva kuuraya nokuraramisa kanhi, munhu uyu zvaatuma shoko kwandiri, kuti ndiporese munhu maperembudzi ake? Asi fungai, muwone, kuti unotsvaka kurwa neni.
\p
\v 8 Zvino Erisha munhu waMwari, wakati achinzwa kuti mambo waIsraeri wabvarura nguvo dzake, akatuma shoko kuna mambo, akati: Mabvarurireiko nguvo dzenyu? Ngaauye hake zvino kwandiri, azive kuti muporofita aripo pakati paIsraeri.
\v 9 Naizvozvo Naamani akaenda namabhiza ake nengoro dzake, akanomira pamukova weimba yaErisha.
\v 10 Erisha akatuma nhume kwaari, akati: Enda, undoshamba kanomwe muna Joridhani, nyama yako idzokerezve kwauri, uve wakanaka.
\v 11 Asi Naamani wakatsamwa, akabva, akati: Tarirai, ndanga ndichiti: Zvirokwazvo uchabuda kwandiri, akamira, akadana zita raJehovha Mwari wake, nokupuruzirapo noruoko rwake, agoporesa wemaperembudzi.
\v 12 Ko Abana neFaripari, idzo nzizi dzeDhamasiko, hadzina kunaka kukunda mvura yese iri pakati paIsraeri here? Handingashambi madziri, ndikava wakanaka here? Naizvozvo akaenda, akabva atsamwa kwazvo.
\v 13 Zvino varanda vake vakaswedera, vakataura naye, vakati: Nhai, baba vedu, dai muporofita akakurairai kuita chinhu chikuru, hamuchizviita here? Ndoda zvaakati kwamuri: Shamba, uve wakanaka?
\v 14 Ipapo akaburuka, akanonyura muna Joridhani kanomwe, sezvakange zvataura munhu waMwari; nyama yake ikadzoka, ikafanana nenyama yomwana mudiki, akava wakanaka.
\p
\v 15 Zvino akadzokera pakati paIsraeri; naizvozvo zvino, gamuchirai henyu chipo kumuranda wenyu.
\v 16 Asi iye akati: NaJehovha mupenyu, iye wandimire pamberi pake, handingagamuchiri chinhu. Akamugombedzera, kuti agamuchire, asi wakaramba.
\v 17 Zvino Naamani akati: Kana musingadi henyu, muranda wenyu ngaapiwe hake mitoro yevhu ingatakurwa namahesera maviri; nokuti kubva zvino muranda wenyu haangabayiri vamwe vamwari chipo chinopiswa kana chimwe chibairo asi Jehovha oga.
\v 18 Asi Jehovha ngaakanganwire hake muranda wake pachinhu ichi, kana tenzi wangu achipinda mumba maRimoni kuzonamatapo, akasendamira paruoko rwangu, ini ndikafugama mumba maRimoni; kana ndikafugama mumba maRimoni Jehovha ngaakagamwire muranda wake pachinhu ichi.
\v 19 Akati kwaari: Enda hako nomufaro. Naizvozvo akabva kwaari, akafamba chinhambo chidiki.
\p
\v 20 Asi Gehazi muranda waErisha, munhu waMwari, akati: Tarirai, tenzi wangu wakarega Naamani uyu muSiriya, zvaasina kugamuchira kwaari chaakange auya nacho; asi naJehovha mupenyu, ndichamhanya, ndikamutevera, nditore chinhu kwaari.
\v 21 Naizvozvo Gehazi akatevera Naamani. Zvino Naamani wakati achiona munhu achimhanya achimutevera, akaburuka pangoro kuti asangane naye, akati: Makafara henyu mese here?
\v 22 Iye akati: Takafara hedu tese. Tenzi wangu wakandituma, achiti: Tarirai, zvino-zvino majaya maviri, vanakomana vavaporofita, vakasvika kwandiri, vachibva kunyika yamakomo yaEfuremu; dondipaiwo tarenda rimwe resirivha, nenguvo mbiri dzakanaka.
\v 23 Naamani akati: Ndinokumbira kuti utore hako matarenda maviri. Akamugombedzera, akasungira matarenda maviri esirivha muhomwe mbiri, pamwe chete nenguvo mbiri dzakanaka, akazvitakudza varanda vake vaviri, vakazvitakurira pamberi pake.
\v 24 Zvino wakati asvika pachikomo, akazvitora pamaoko avo, akazviviga mumba, akadzosa vanhu, vakaenda havo.
\v 25 Ipapo akapinda, akamira pamberi patenzi wake. Erisha akati kwaari: Wabvepiko, Gehazi? Iye akati: Muranda wenyu wakange achingova pano hake.
\v 26 Iye akati kwaari: Moyo wangu hauna kuenda newe here nguva iya murume achidzoka pangoro kuzosangana newe? Ko ndiyo nguva yokugamuchira mari, nokugamuchira nguvo, neminda yemiorivhi, neminda yemizambiringa, namakwai nenzombe, navaranda navarandakadzi here.
\v 27 Naizvozvo maperembudzi aNaamani achakunamatira, iwe navana vako nokusingaperi. Ipapo akabuda pamberi pake ava namaperembudzi, akati mbembe sechando.
