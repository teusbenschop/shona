\c 13
\s Jehoahazi naJoashi madzimambo aIsraeri
\p
\v 1 Zvino negore ramakumi maviri namatatu raJoashi mwanakomana waAhazia, mambo waJudha, Jehoahazi mwanakomana waJehu wakatanga kubata ushe hwaIsraeri paSamaria, akaubata makore ane gumi namanomwe.
\v 2 Akaita zvakaipa pamberi paJehovha, akatevera zvivi zvaJerobhoamu mwanakomana waNebhati, zvaakatadzisa Israeri nazvo; haana kutsauka kwazviri.
\p
\v 3 Zvino Jehovha akatsamwira Israeri, akavaisa murowoko rwaHazaeri mambo weSiriya, nomuruoko rwaBhenihadhadhi mwanakomana waHazaeri mazuva ese.
\v 4 Ipapo Jehoahazi akanyengetera kuna Jehovha, Jehovha akamunzwa; nokuti wakaona kutambudzwa kwaIsraeri kwavakatambudzwa nako namambo weSiriya.
\v 5 Asi Jehovha wakapa Israeri muponesi, vakasununguka pamaoko avaSiriya; vana vaIsraeri vakagara mumatende avo sazuro namarimwezuro.
\v 6 Kunyange zvakadaro havana kutsauka pazvivi zveimba yaJerobhoamu, zvaakatadzisa Israeri nazvo, asi vakaramba vachifamba mazviri; uye danda rekunamata naro rakaramba aripo paSamaria.
\v 7 Nokuti haana kusiira Jehoahazi vanhu, asi vatasvi vamabhiza vana makumi mashanu, nengoro dzine gumi, navanhu vaifamba namakumbo vane zvuru zvine gumi; nokuti mambo weSiriya wakavaparadza, akavaita seguruva rinotsikwa pasi.
\p
\v 8 Mamwe mabasa aJehoahazi, nezvese zvaakaita, nesimba rake, hazvina kunyorwa here mubhuku yaMakoronike amadzimambo aIsraeri?
\v 9 Jehoahazi akarara namadzibaba ake, vakamuviga paSamaria; Joashi mwanakomana wake akamutevera paushe.
\p
\v 10 Negore ramakumi matatu namanomwe raJoashi mambo waJudha, Jehoashi mwanakomana waJehoahazi wakatanga kubata ushe hwaIsraeri paSamaria, akahubata makore ane gumi namatanhatu.
\v 11 Akaita zvakaipa pamberi paJehovha; haana kutsauka pazvivi zvaJerobhoamu mwanakomana waNebhati, zvaakatadzisa Israeri nazvo; asi wakaramba achifamba mazviri.
\p
\v 12 Mamwe mabasa aJoashi, nezvese zvaakaita, nesimba rake raakarwa naro naAmazia mambo waJudha, hazvina kunyorwa here mubhuku yaMakoronike amadzimambo aIsraeri?
\v 13 Joashi akarara namadzibaba ake, Jerobhoamu akagara pachigaro chake choushe; Joashi akavigwa paSamaria kuna madzimambo aIsraeri.
\s Kufa kwaErisha
\p
\v 14 Zvino Erisha wakarwara nokurwara kwaakazofa nako, Joashi mambo weIsraeri akaenda kwaari, akachema pamusoro pake, akati: Baba vangu, baba vangu, ngoro yaIsraeri navatasvi vamabhiza ayo!
\v 15 Erisha akati kwaari: Tora uta nemiseve; akatora uta nemiseve.
\v 16 Akati kuna mambo waIsraeri: Isa ruoko rwako pauta; iye akaisa ruoko rwake pauta. Erisha akaisa maoko ake pamusoro pamaoko ake.
\v 17 Akati: Zarura hwindo rinotarira mabvazuva; iye akarizarura. Zvino Erisha akati: Fura! Iye akafura. Akati: Ndiwo museve waJehovha unokunda, ndiwo museve unokunda vaSiriya; nokuti imwi muchakunda vaSiriya paAfeki, kusvikira mavaparadza.
\v 18 Akati: Tora miseve; iye akatora. Akati kuna mambo waIsraeri: Rova pasi! Iye akarova pasi katatu, akarega.
\v 19 Ipapo munhu waMwari akamutsamwira, akati: Waifanira kurova kashanu kana katanhatu, ipapo waikunda vaSiriya kusvikira wavaparadza chose; asi zvino uchakunda vaSiriya katatu chete.
\p
\v 20 Erisha akafa, vakamuviga. Zvino hondo dzavaMoabhu dzikapinda munyika pakutanga kwegore.
\v 21 Zvino umwe musi vakati vachiviga munhu, vakaona hondo yavaMoabhu, vakakandira munhu muhwiro hwaErisha, zvino munhu uyo wakati achigunzva mafupa aErisha, akararamazve, akamira namakumbo ake.
\p
\v 22 Zvino Hazaeri mambo weSiriya akatambudza VaIsraeri mazuva ese aJehoahazi.
\v 23 Asi Jehovha wakavanzwira tsitsi, akava nenyasha navo, akavawo nehanya navo, nokuda kwesungano yake naAbhurahama, naIsaka, naJakove, akasada kuvaparadza, kana kuvarasira kure naye panguva iyo.
\v 24 Zvino Hazaeri mambo weSiriya akafa, Bhenihadhadhi mwanakomana wake akamutevera paushe.
\v 25 Ipapo Jehoashi mwanakomana waJehoahazi akatorerazve Bhenihadhadhi mwanakomana waHazaeri, maguta aakange atorera baba vake Jehoahazi pakurwa. Joashi akamukunda katatu, akatorazve maguta aIsraeri.