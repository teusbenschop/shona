\c 12
\s Jehoashi anogadzira temberi
\p
\v 1 Zvino negore rechinomwe raJehu, Jehoashi wakatanga kubata ushe; akabata ushe paJerusarema makore makumi mana; zita ramai vake rakange riri Zibhia weBheeri-Shebha.
\v 2 Jehoashi akaita zvakanaka pamberi paJehovha mazuva ake ese, aakadzidziswa nawo nomupristi Jehoyadha.
\v 3 Kunyange zvakadaro matunhu akakwirira haana kubviswa; vanhu vakaramba vachibaira zvibairo nokupisa zvinonhuhwira pamatunhu akakwirira.
\p
\v 4 Zvino Jehoashi akati kuvapristi: Mari yese yezvinhu zvakatsaurwa, inoiswa mumba maJehovha, mari yavanhu vakaverengwa, nemari yavese sezvavakatarirwa umwe nomumwe, nemari yese, inoiswa mumba maJehovha neumwe nomumwe nomoyo wake,
\v 5 vapristi ngavatore mari iyo, umwe neumwe kumuzikamwi wake, vagadzire zvakaputsika patemberi pese-pese pavanowana pakaputsika.
\v 6 Asi negore ramakumi maviri namatatu ramambo Jehoashi vapristi vakange vachigere kugadzira zvakaputsika paimba.
\v 7 Zvino mambo Jehoashi akadana mupristi Jehoyadha navamwe vapristi, akati kwavari: Munoregereiko kugadzira zvakaputsika paimba? Naizvozvo zvino chiregai kutora mari kuvazikamwi venyu, asi muibudisire zvakaputsika patemberi.
\v 8 Vapristi vakatenda kusatora mari kuvanhu, kunyange kugadzira zvakaputsika patemberi.
\v 9 Asi mupristi Jehoyadha wakatora bhokisi, akabvovora buri pachifunhiro charo, akarigadzika kurutivi rwearitari, kurudyi rwomunhu, kana achipinda paimba yaJehovha.
\v 10 Zvino vakati kana vaona kuti mari zhinji yavamo mubhokisi, munyori wamambo nomupristi mukuru ndokuuya, ndokuisa muhomwe, vachiverenga mari yakawanikwa mumba maJehovha.
\v 11 Vakaisa mari yakayerwa mumaoko avaibata basa iro, vaitarira temberi yaJehovha; zvino vairipira nayo vavezi navavaki vaibata patemberi yaJehovha,
\v 12 navaironga navaiveza mabwe, vakatenga matanda namabwe akavezwa okugadzirisa nawo zvakaputsika patemberi yaJehovha, nokuripira zvese zvaidikanwa kuzogadzirisa nazvo temberi.
\v 13 Asi havana kuitira temberi yaJehovha mikombe yesirivha, nembato dzemwenje, nembiya, nehwamanda, nemidziyo yegoridhe, nemidziyo yesirivha, nemari yakaiswa temberi yaJehovha.
\v 14 Nokuti vakaiisa kuna vaibata basa, kuti vagadzirise temberi yaJehovha nayo.
\v 15 Uye havana kuzobvunza vanhu avo, vavaipa mari mumaoko avo, kuzoripira vaibata basa; nokuti ivo vaibata vakatendeka.
\v 16 Asi mari yezvipiriso zvemhosva, nemari yezvipiriso zvezvivi, hazvina kuiswa mumba maJehovha; yakapiwa vapristi.
\p
\v 17 Zvino Hazaeri mambo weSiriya wakaenda kundorwa neGati, akarikunda, Hazaeri akaringira chiso chake kuenda Jerusarema.
\v 18 Asi Jehoashi mambo waJudha, wakatora zvinhu zvese zvakatsaurwa, zvakange zvatsaurwa namadzibaba ake, Jehoshafati, naJehoramu, naAhazia, madzimambo aJudha, nezvinhu zvake zvese zvakatsaurwa, negoridhe rese rakawanikwa pafuma yeimba yaJehovha neimba yamambo, akazvituma kuna Hazaeri mambo weSiriya; iye akabva Jerusarema.
\p
\v 19 Mamwe mabasa aJoashi, nezvese zvaakaita, hazvina kunyorwa here mubhuku yaMakoronike amadzimambo aJudha?
\v 20 Zvino varanda vake vakasimuka, vakarangana, vakauraya Joashi paimba yaMiro, panzira inoburukira Sira.
\v 21 Nokuti Jozakari mwanakomana waShimeati, naJehozabhadhi mwanakomana waShomeri, varanda vake, vakamubaya, akafa; vakamuviga kumadzibaba ake muguta raDhavhidhi; Amazia mwanakomana wake akamutevera paushe.
