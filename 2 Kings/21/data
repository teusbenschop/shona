\c 21
\s Manase mambo waJudha
\p
\v 1 Manase wakatanga kubata ushe ari wemakore ane gumi namaviri; akabata ushe makore makumi mashanu namashanu paJerusarema; zita ramai vake raiva Hefizibha.
\v 2 Akaita zvakaipa pamberi paJehovha, akatevera zvinonyangadza zvavahedheni vakange vadzingwa naJehovha pamberi pavana vaIsraeri.
\v 3 Nokuti wakavakazve matunhu akakwirira, akange aparadzwa nababa vake Hezekia; akamutsira Bhaari aritari, akaisapo danda rokunamata naro, sezvakaita Ahabhi mambo waIsraeri; akanamata hondo dzese dzokudenga, akadzishumira.
\v 4 Akavaka aritari mumba maJehovha, kunyange Jehovha akange ati: PaJerusarema ndipo pandichaisa zita rangu.
\v 5 Akavakira hondo dzese dzokudenga aritari muvazhe mbiri dzeimba yaJehovha.
\v 6 Akapinza mwanakomana wake mumoto, akatenda mashura, akaita mazango, akagadza masvikiro navauki; akaita zvakaipa zvizhinji pamberi paJehovha, ndokumutsamwisa nazvo.
\v 7 Akaisa mufananidzo wedanda rokunamata naro raakaveza mumba makanzi naJehovha kuna Dhavhidhi nokuna Soromoni mwanakomana wake: Ndichaisa zita rangu nokusingaperi paimba ino napaJerusarema, randakazvitsaurira pakati pamarudzi ese aIsraeri.
\v 8 Handichazofambisa-fambisa tsoka dzaVaIsraeri kunze kwenyika yandakapa madzibaba avo; kana vachichenjerachetekuita zvandakavaraira, nomurairo wese wavakarairwa naMozisi muranda wangu.
\v 9 Asi havana kuteerera; Manase akavatsausa vakaita zvakaipa kupfuura zvakaitwa nendudzi dzakaparadzwa naJehovha pamberi pavana vaIsraeri.
\p
\v 10 Jehovha akataura navo navaporofita varanda vake, akati,
\v 11 Manase mambo waJudha zvaakaita zvinonyangadza izvi, akaita zvakaipa kupfuura zvese zvakaitwa naVaAmori vakamutangira, akatadzisawo Judha nezvifananidzo zvake.
\v 12 Naizvozvo zvanzi naJehovha Mwari waIsraeri: Tarirai, ndichauyisira Jerusarema naJudha zvakaipa zvikadai, kuti vese vanozvinzwa nzeve dzavo dzichaunga.
\v 13 Ndichayera Jerusarema norwozi rwandakayera Samaria narwo, uye norwozi rwandakaruramisa imba yaAhabhi narwo; ndichapisika Jerusarema somunhu unopisika ndiro, unoipisika akaitsindikira.
\v 14 Ndicharasira vakasara venhaka yangu, ndivaise mumaoko avavengi vavo; vachapedzwa nokuparadzwa navavengi vavo vese;
\v 15 nokuti vakaita zvakaipa pamberi pangu, vakanditsamwisa, kubva pazuva rokubuda kwamadzibaba avo paEgipita kusvikira zuva ranhasi.
\v 16 Manase akateurawo ropa rakawanda risine mhosva, kusvikira azadza Jerusarema kubva kurutivi rumwe kusvikira kuno rumwe rutivi; zvivi zvake zvaakatadzisa Judha nazvo, achiita zvakaipa pamberi paJehovha, zvisingaverengwi.
\p
\v 17 Zvino mamwe mabasa aManase, nezvese zvaakaita, nezvivi zvake zvaakaita, hazvina kunyorwa here mubhuku yaMakoronike amadzimambo aJudha?
\v 18 Manase akarara namadzibaba ake, akavigwa mumunda weimba yake, mumunda waUza; Amoni mwanakomana wake akamutevera paushe.
\s Amoni mambo waJudha
\p
\v 19 Amoni wakatanga kubata ushe ari wemakore makumi maviri nemaviri akabata ushe paJerusarema makore maviri; zita ramai vake rakange riri Meshuremeti, mukunda waHaruzi weJotibha.
\v 20 Akaita zvakaipa pamberi paJehovha, sezvakaita Manase baba vake.
\v 21 Akafamba nenzira yese yakafambwa nababa vake, akashumira zvifananidzo zvakashumirwa nababa vake, akazvinamata;
\v 22 akasiya Jehovha Mwari wamadzibaba ake, akasafamba nenzira yaJehovha.
\p
\v 23 Zvino varanda vaAmoni vakamurangana vakamumukira, vakauraya mambo mumba make.
\v 24 Asi vanhu venyika iyo vakazouraya vese vakarangana vakamukira mambo Amoni; vanhu venyika iyo vakaita mwanakomana wake Josiya mambo panzvimbo yake.
\p
\v 25 Zvino mamwe mabasa aAmoni aakaita, hazvina kunyorwa here mubhuku yaMakoronike amadzimambo aJudha?
\v 26 Akavigwa muhwiro hwake mumunda waUza; Josiya mwanakomana wake akamutevera paushe.