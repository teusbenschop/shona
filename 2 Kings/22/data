\c 22
\s Josiya mambo waJudha
\s anogadzira temberi nokudzosera vanhu kuna Jehovha
\p
\v 1 Josiya wakatanga kubata ushe ava wemakore masere; akabata ushe paJerusarema makore makumi matatu nerimwe; zita ramai vake rakange riri Jedhidha mukunda waAdhaya weBhozikati.
\v 2 Akaita zvakarurama pamberi paJehovha, akafamba nenzira yese yaDhavhidhi baba vake, haana kutsaukira kurudyi kana kuruboshwe.
\p
\v 3 Zvino negore regumi namasere ramambo Josiya, mambo akatuma munyori Shafani mwanakomana waAzaria, mwanakomana waMeshurami, kumba kwaJehovha, akati:
\v 4 Enda kuna Hirikia mupristi mukuru, umuudze averenge mari inoiswa mumba maJehovha, yakaunganidzwa navatariri vomukova kuvanhu;
\v 5 vaipe mumaoko avabati vebasa, vanotarira temberi yaJehovha; ivo vaipe vabati vebasa vari mumba maJehovha, kuti vagadzirise zvakaputsika paimba;
\v 6 ivo vavezi, navavaki, navanoronga mabwe, uye vatenge nayo matanda, namabwe akavezwa, kuti vagadzire temberi.
\v 7 Asi havana kubvunzwa pamusoro pemari yakaiswa mumaoko avo, nokuti vaibata vakatendeka.
\p
\v 8 Ipapo Hirikia mupristi mukuru akati kuna Shafani munyori: Ndawana bhuku yomurairo mumba maJehovha. Hirikia akapa Shafani bhuku yomurayiro, iye akairava.
\v 9 Zvino Shafani munyori akasvika kuna mambo, akadzoka neshoko kuna mambo, akati: Varanda venyu vadurura mari yakawanikwa mumba, vakaipa mumaoko avabati vebasa, vanotarira imba yaJehovha.
\v 10 Shafani munyori akati kuna mambo: Mupristi Hirikia wandipa bhuku. Shafani akariravira mambo.
\v 11 Zvino mambo wakati achinzwa mashoko ebhuku yomurayiro, akabvarura nguvo dzake.
\v 12 Mambo akaraira mupristi Hirikia, naAhikami mwanakomana waShafani, naAkibhori mwanakomana waMikaya, naShafani munyori, naAsaya muranda wamambo, akati:
\v 13 Endai mundondibvunzira Jehovha, ini navanhu vavaJudha vese, pamusoro pamashoko ebhuku iyi yakawanikwa; nokuti kutsamwa kwaJehovha kwaakatitsamwira nako kukuru kwazvo, nokuti madzibaba edu havana kuteerera mashoko ebhuku iyi, havana kuita zvese zvatakarairwa.
\p
\v 14 Naizvozvo mupristi Hirikia, naAhikami, naAkibhori, naShafani, naAsaya vakaenda kuna Huridha muporofitakadzi, mukadzi waSharumi mwanakomana waTikiva, mwanakomana waHarahasi, muchengeti wenguvo; (zvino iye mukadzi wakange agere paJerusarema kurutivi rwechipiri rweguta;) vakataurirana naye.
\v 15 Iye akati kwavari: Zvanzi naJehovha Mwari waIsraeri: Udzai munhu wakakutumai kwandiri muti:
\v 16 Zvanzi naJehovha: Tarirai, ndichauisa zvakaipa pamusoro penzvimbo iyi, napamusoro pavagerepo, iwo mashoko ese ebhuku yakarahwa namambo weJudha.
\v 17 Nokuti vakandirasi a, vakapisira vamwe vamwari zvinonhuhwira, vakanditsamwisa namabasa ese amaoko avo, naizvozvo kutsamwa kwangu kuchapfutidza nzvimbo iyi, uye hakungadzimwi.
\v 18 Asi muti kuna mambo waJudha wakakutumai kuzobvunza Jehovha: Zvanzi naJehovha Mwari waIsraeri: Kana ari mashoko awakanzwa:
\v 19 Moyo wako zvawakange uri munyoro, ukazvininipisa pamberi paJehovha, nguva yawakanzwa zvandakataura pamusoro penzvimbo iyi, napamusoro pavageremo, kuti vachaitwa dongo nechinhu chakatukwa, wakabvarura nguvo dzako, wakachema pamberi pangu; zvino zvanzi naJehovha: Ini ndakunzwawo.
\v 20 Naizvozvo, tarira, ndichakuisa kuna madzibaba ako, uchavigwa muhwiro hwako norugare, meso ako haangawoni zvakaipa zvese zvandichauisa pamusoro penzvimbo iyi. Vakadzoka neshoko kuna mambo.
