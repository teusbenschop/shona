\c 24
\p
\v 1 Zvino pamazuva ake Nebhukadhinezari mambo weBhabhironi akasvika, Jehoyakimu akaitwa muranda wake makore matatu; ipapo akamuramba akamumukira.
\v 2 Jehovha akatuma kwaari hondo dzavaKaradhea, nehondo dzaVaSiriya, nehondo dzavaMoabhu, nehondo dzavana vaAmoni, kuzorwa naye; akadzituma kuzoparadza Judha, sezvakarehwa neshoko raJehovha, raakataura nemiromo yavaranda vake vaporofita.
\v 3 Zvirokwazvo izvi zvakaitirwa Judha nokuraira kwaJehovha, kuti avabvise pamberi pake, nokuda kwezvivi zvaManase zvese zvaakaita;
\v 4 uye nokuda kweropa risine mhosva raakateura; nokuti wakazadza Jerusarema neropa risine mhosva; Jehovha akaramba kuvakanganwira.
\p
\v 5 Zvino mamwe mabasa aJehoyakimu, nezvese zvaakaita, hazvina kunyorwa here mubhuku yaMakoronike amadzimambo aJudha?
\v 6 Jehoyakimu akarara namadzibaba ake, mwanakomana wake Jehoyakini akamutevera paushe.
\v 7 Mambo weEgipita haana kuzobudazve munyika yake, nokuti mambo weBhabhironi wakange akunda zvese zvaiva zvamambo weEgipita, kubva parukova rweEgipita kusvikira parwizi Furati.
\p
\v 8 Jehoyakini wakatanga kubata ushe ava wemakore gumi nemasere, akabata ushe paJerusarema mwedzi mitatu. Zita ramai vake rakange riri Nehushuta mukunda waErinatani weJerusarema.
\v 9 Akaita zvakaipa pamberi paJehovha, sezvakaita madzibaba ake pazvese.
\p
\v 10 Nenguva iyo varanda vaNebhukadhinezari mambo weBhabhironi, vakasvika Jerusarema, vakakomba guta.
\v 11 Nebhukadhinezari mambo weBhabhironi, akasvika paguta, varanda vake vakarikomba.
\v 12 Zvino Jehoyakini mambo waJudha akabudira kuna mambo weBhabhironi, iye namai vake, navaranda vake, namachinda ake, navatenwa vake; mambo weBhabhironi akamubata negore rorusere rokubata kwake ushe.
\v 13 Akaenda nefuma yese yeimba yaJehovha, nefuma yeimba yamambo, akatema-tema nhumbi dzese dzegoridhe dzakange dzaitwa naSoromoni mambo weIsraeri mutemberi yaJehovha, sezvakange zvataurwa naJehovha.
\v 14 Akatapa vese veJerusarema, namachinda ese, nemhare dzese, vatapwa zvuru zvine gumi, nemhizha dzese navapfuri vese; hakuna vakasara, asi vanhu vapasi venyika.
\v 15 Akatapawo Jehoyakini, akamuisa Bhabhironi; namai vamambo, navakadzi vamambo, navatenwa vake, navakuru venyika, akavatapa paJerusarema akavaisa Bhabhironi.
\v 16 Varume vese vaiva nesimba vane zvuru zvinomwe, nemhizha, navapfuri vane gumi ramazana, ava vese vaiva nesimba vaigona kurwa, mambo weBhabhironi wakavatapa, akavaisa Bhabhironi.
\p
\v 17 Mambo weBhabhironi akaita Matania babamunini vaJehoyakimu, mambo panzvimbo yake, akashandura zita rake, akamutumidza Zedhekia. Zedhekia mambo wokupedzisira waJudha.
\v 18 Zedhekia wakatanga kubata ushe ava wemakore makumi maviri nerimwe; akabata ushe paJerusarema makore gumi nerimwe. Zita ramai vake rakange riri Hamitari mukunda waJeremiya weRibhina.
\v 19 Akaita zvakaipa pamberi paJehovha sezvakaita Jehoyakini pazvese.
\v 20 Nokuti izvozvo zvakaitirwa Jerusarema naJudha nokuda kokutsamwa kwaJehovha, kusvikira avarasira kure kwaari; Zedhekia akamukira mambo weBhabhironi.