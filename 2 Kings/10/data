\c 10
\s Rudzi rwaAhabhi navaporofita vaBhaari vanoparadzwa
\p
\v 1 Zvino Ahabhi wakange ana vanakomana vana makumi manomwe paSamaria. Jehu akanyora tsamba, akadzitumira Samaria kuvabati veJezereeri, ivo vakuru, nokuvareri vavana vaAhabhi, akati:
\v 2 Zvino kana tsamba iyi ichisvika kwamuri, vanakomana vatenzi wangu zvavariko kwamuri, nengoro namabhiza zviriko kwamuri, neguta rakakombwa norusvingo, nenhumbi dzokurwa nadzo;
\v 3 chizvitsaurirai mwanakomana watenzi wenyu wakaisvonaka wakakwana kukunda vamwe, mumugadze pachigaro choushe chababa vake, murwire imba yatenzi wenyu.
\v 4 Asi ivo vakange vachitya kwazvo, vakati: Madzimambo maviri akange asingagoni kumukunda, zvino isu tichamukunda seiko?
\v 5 Zvino mutariri weimba nomutariri weguta, navakuru, navareri vavana vakatuma shoko kuna Jehu, vachiti: Tiri varanda venyu, tichaita zvese zvamunotiraira; hatingagadzi umwe mambo; itai henyu sezvamunoda.
\p
\v 6 Ipapo wakanyora tsamba rwechipiri kwavari, akati: Kana mukanzwana neni, kana mukateerera inzwi rangu, uyai kwandiri Jezereeri mangwana nenguva ino nemisoro yavarume, ivo vanakomana vatenzi wenyu. Zvino vanakomana vamambo, ivo vanhu vana makumi manomwe, vaiva kuvakuru veguta, vaivarera.
\v 7 Zvino tsamba iyo yakati ichisvika kwavari, vakabata vanakomana vamambo, vakavauraya, ivo vanhu vana makumi manomwe, vakaisa misoro yavo mumatengu, ndokuitumira kwaari Jezereeri.
\p
\v 8 Nhume ikasvika, ikamuudza, ikati: Vauya nemisoro yavanakomana vamambo. Iye akati: Itai mirwi miviri nayo, muiise pavanopinda napo pasuwo, kusvikira mangwana.
\v 9 Fume mangwana akabuda, akanomirapo, akati kuvanhu vese: Imi hamune mhosva henyu; tarirai, ndini ndamukira tenzi wangu, ndikamuuraya; asi ndianiko auraya ava vese?
\v 10 Zvino muzive kuti hakuna shoko rimwe raJehovha richawira pasi, rakataurwa naJehovha pamusoro peimba yaAhabhi; nokuti Jehovha wakaita zvaakataura nomuranda wake Eria.
\v 11 Naizvozvo Jehu akauraya vese vakange vasara veimba yaAhabhi paJezereeri, navanhu vake vakuru vese, neshamwari dzake, navapristi vake, kusvikira asina kumusiira nomumwe.
\p
\v 12 Zvino akasimuka, akabva, akaenda Samaria. Wakati asvika paimba yokuvevura makwai yavafudzi,
\v 13 Jehu akasangana navanin'ina vaAhazi mambo waJudha, akati: Ndimi aniko? Ivo vakapindura, vakati: Tiri vanin'ina vaAhazia, toburuka kundokwazisa vana vamambo navana vavahosi.
\v 14 Iye akati: Vabatei vari vapenyu. Vakavabata vari vapenyu, vakavauraya padziva reimba pavaiveura makwai, varume vaiva vana makumi mana navaviri; haana kusiya umwe wavo.
\p
\v 15 Zvino wakati abvapo, akasangana naJehonadhabhi mwanakomana waRekabhu, wanga achiuya kuzosangana naye; akamukwazisa, akati kwaari: Moyo wako wakarurama here, sokururama komoyo wangu kwauri? Jehonadhabhi akapindura, akati: Wakarurama hawo. Kana zvakadaro, ndibate ruoko rwangu. Iye akabata ruoko rwake, ndokumukwidza mungoro maakange ari.
\v 16 Akati: Hendei, undoona kushingaira kwandinoshingairira Jehovha nako. Naizvozvo vakamufambisa mungoro yake.
\v 17 Wakati asvika Samaria, akauraya vese vakange vasara vaAhabhi muSamaria, kusvikira amuparadza, neshoko raJehovha rakange rarehwa naEria.
\p
\v 18 Ipapo Jehu akaunganidza vanhu vese, akati kwavari: Ahabhi wakashumira Bhaari zvishoma, asi Jehu uchamushumira kwazvo.
\v 19 Naizvozvo zvino chidanai vaporofita vese vaBhaari, navese vanonamata kwaari, navapristi vake vese, vauye kwandiri; ngakurege kushaikwa kunyange nomumwe; nokuti ndinoda kubaira Bhaari chibairo chikuru; ani nani unoshaikwa haangararami. Asi Jehu wakaita izvozvo namano, achida kuuraya vanamati vaBhaari.
\v 20 Zvino Jehu akati: Tsaurirai Bhaari zuva romutambo mukuru. Vakaparidza izvozvo.
\v 21 Zvino Jehu akatuma nhume pakati paIsraeri pese, vese vanamati vaBhaari vakauya; hakuna munhu wakasara, akasauya. Vakapinda mumba maBhaari, imba yaBhaari ikazara, kusvika kumadziro nokumadziro.
\v 22 Akati kumutariri wenguvo: Vigira vanamati vaBhaari vese nguvo. Iye akavavigira nguvo.
\v 23 Ipapo Jehu akapinda mumba maBhaari, anaJehonadhabhi mwanakomana waRekabhi, akati kuvanamati vaBhaari: Tsvakai, mutarire kwazvo kuti pano pakati penyu parege kuva nomuranda umwe waJehovha, asi vanamati vaBhaari chete.
\v 24 Vakapinda kundobaira zvibairo nezvipiriso zvinopiswa. Zvino Jehu wakange araira varume vana makumi masere panze, achiti: Kana umwe wavarume vandinoisa pamaoko enyu akapukunyuka, munhu unomurega akapukunyuka, uchamufira.
\v 25 Zvino wakati apedza kubaira chipo chinopiswa Jehu akati kuvarindi nokuvakuru: Pindai, muvauraye; musatendera umwe kubuda. Ivo vakavauraya neminondo inopinza; varindi navakuru vakavarasira kunze, vakaenda kuguta reimba yaBhaari.
\v 26 Ipapo vakabudisa mbiru dzaiva mumba maBhaari, vakadzipisa.
\v 27 Vakaputsawo mbiru yaBhaari, vakaputsawo imba yaBhaari, vakaiita imba yembudzi kusvikira nhasi.
\v 28 Naizvozvo Jehu wakaparadza Bhaari pakati paIsraeri.
\p
\v 29 Asi Jehu haana kurega kutevera zvivi zvaJerobhoamu mwanakomana waNebhati, zvaakatadzisa Israeri nazvo, zvemhuru dzegoridhe dzaiva paBheteri, nedzaiva paDhani.
\v 30 Zvino Jehovha akati kuna Jehu: Zvawakaita zvakanaka ukaita zvakarurama pamberi pangu, ukaitira imba yaAhabhi zvese zvakange zviri mumoyo mangu, zvino vana vako vorudzi rwechina vachagara pachigaro choushe hwaIsraeri.
\v 31 Asi Jehu haana kurangarira kufamba nomoyo wese nomurairo waJehovha Mwari waIsraeri; haana kurega zvivi zvaJerobhoamu zvaakatadzisa Israeri nazvo.
\p
\v 32 Pamazuva iwayo Jehovha wakatanga kutapudza Israeri; Hazaeri akavakunda pamiganhu yese yaIsraeri,
\v 33 kubva kuna Joridhani zvichienda mabvazuva, nenyika yese yaGiriyadhi, neyavaGadhi, neyavaRubheni, neyavaManase, kubva paAroeri pamupata weArinoni, ndiro Giriyadhi neBhashani.
\p
\v 34 Zvino mamwe mabasa aJehu, nezvese zvaakaita, nesimba rake rese, hazvina kunyorwa here mubhuku yaMakoronike amadzimambo aIsraeri?
\v 35 Jehu akarara namadzibaba ake, vakamuviga paSamaria, Jehoahazi mwanakomana wake akamutevera paushe.
\v 36 Nguva yakabata Jehu ushe hwaIsraeri paSamaria aiva makore ana makumi maviri namasere.
