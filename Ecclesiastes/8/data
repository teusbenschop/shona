\c 8
\s Vabati vanofanira kuteererwa
\p
\v 1 Ndiani akafanana nomunhu akachenjera? Ndiani anoziva kududzira chinhu? Uchenjeri hwomunhu hunobwinyisa chiso chake; hasha dzechiso chake dzinoshandurwa.
\v 2 Ndinoti: Chengeta murairo wamambo, uzviite nokuda kwezvawakapikira Mwari.
\v 3 Usakurumidza kubva pamberi pake; usatsungirira pachinhu chakaipa, nokuti anoita zvese zvaanoda.
\v 4 Nokuti shoko ramambo rine simba, ndiani angati kwaari: Munoiteiko?
\v 5 Munhu anochengeta murayiro, haangaoni chinhu chakaipa; moyo wowakachenjera unoziva nguva nokutongwa.
\p
\v 6 Nokuti chinhu chimwe nechimwe chine nguva yacho nokutongwa kwacho; nokuti kushata komunhu kunomuremedza.
\v 7 Nokuti haazivi zvichazovapo; nokuti ndiani angamuzivisa kuti zvichava zvakadini?
\v 8 Hakuna munhu ane simba pamusoro pemhepo, kuti adzivirire mhepo; uye haana simba pamusoro pezuva rorufu; hakuna kukanganwirwa pakurwa; saizvozvo zvakaipa hazvingarwiri iye anozviita.
\v 9 Izvozvi zvese ndakazviona, ndikarangarira nomoyo wangu mabasa ese anoitwa pasi pezuva, panguva kana umwe munhu ane simba pamusoro pomumwe, achimuitira zvakaipa.
\s Mubairo wavakarurama navasakarurama
\p
\v 10 Saizvozvo ndakaona akaipa achivigwa, vanhu vakauya kuhwiro hwake; asi vakange vaita zvakarurama vakabva panzvimbo tsvene, vakakanganikwa muguta; naizvozvo hazvina maturo.
\v 11 Kutongwa zvakusingakurumidzi kuuya pamusoro pebasa rakaipa, moyo yavanakomana vavanhu inotsungirira kuita zvakaipa.
\v 12 Kunyange mutadzi akaita zvakaipa rune zana, akava namazuva mazhinji, kunyange zvakadaro ndinoziva zvirokwazvo kuti vanotya Mwari, vanotya pamberi pake, vachagara zvakanaka;
\v 13 asi akaipa haangagari zvakanaka, haangavi namazuva mazhinji, zvaakafanana nomumvuri; nokuti haatyi pamberi paMwari.
\v 14 Chinhu chisina maturo chiripo, chinoitwa panyika, ndicho kuti vakarurama variko vanoitirwa sezvinoitirwa mabasa avakaipa, uyezve vakaipa variko vanoitirwa sezvinoitirwa mabasa avakarurama; ndikati: Naizvozvi hazvina maturo.
\v 15 Ipapo ndakarumbidza mufaro, nokuti munhu haane chinhu chinopfuura ichi, kuti adye, amwe, afare; kuti izvozvo zvigare naye pakubata kwake mazuva ese ohupenyu hwake, hwaakapiwa naMwari pasi pezuva.
\p
\v 16 Zvino ndakati ndichirangarira nomoyo wangu kuti ndizive uchenjeri nokuona kubata kunoitwa panyika (nokuti vamwe variko vasingaoni hope nameso avo masikati novusiku),
\v 17 ndikaona mabasa ese aMwari, kuti munhu haanganzwisisi mabasa ese anoitwa pasi pezuva; nokuti kunyange munhu akatambura hake kuti azvinzvere, haanganzwisisi hake; zvirokwazvo, kunyange munhu, akachenjera, achiti: Ndinozviziva, kunyange zvakadaro, haangagoni kuzvinzwisisa.
