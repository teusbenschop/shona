\c 13
\s Mufananidzo womukushi
\p
\v 1 Nezuva rimwechetero, Jesu wakabuda mumba akandogara pasi nechekugungwa.
\v 2 Zvino chaunga chikuru chakaungana kwaari, nokudaro akapinda muchikepe, akagara pasi; vazhinji vose vakamira pamahombekombe.
\p
\v 3 Ipapo akataura zvinhu zvizhinji kwavari nemifananidzo, akati: Tarirai, mukushi wakabuda kundokusha.
\v 4 Zvino pakukusha kwake, dzimwe \add mbeu\add* dzakawira kunzira; shiri dzikasvika dzikadzidya dzose.
\v 5 Dzimwe dzakawira parukangarahwe, padzakanga dzisinevhu zhinji, dzikamera pakarepo nokuti dzakanga dzisinavhu rakadzika.
\v 6 Asi zuva rakati rabuda, dzikapiswa, uye nokuti dzakanga dzisinomudzi, dzakasvava.
\v 7 Dzimwe dzikawira mumhinzwa; mhinzwa ikakura, ikadzivhunga.
\v 8 Asi dzimwe dzakawira muvhu rakanaka, dzikabereka zvibereko, dzimwe zana, dzimwe makumi matanhatu, dzimwe makumi matatu.
\v 9 Une nzeve dzokunzwa, ngaanzwe.
\s Mabasa emifananidzo
\p
\v 10 Zvino vadzidzi vakauya, vakati kwaari: Munotaurireiko kwavari nemifananidzo?
\v 11 Akapindura akati kwavari: Nokuti kwamuri kwakapiwa kuziva zvakavanzika zvoushe hwokudenga asi ava havana kupiwa.
\v 12 Nokuti ani nani unazvo uchapiwa ave nezvakawanda. Asi ani nani usina uchatorerwa kunyange nezvaanazvo.
\v 13 Naizvozvo ini ndinotaura kwavari nemifananidzo, kuti vachivona, asi havangavoni; vachinzwa asi havanganzwi, kana kunzwisisa.
\v 14 Kuporofita kwaIsaya kwakazadziswa kwavari kunoti: Nokunzwa muchanzwa, musingatongonzwisisi; nokuvona, muchavona, musingatongovonesesi.
\v 15 Nokuti moyo yavanhu ava yava mikukutu, nenzeve \add dzavo\add* havanyatsonzwa; nameso avo vakaatsinzina. Kuti varege kutongovona nameso, nokunzwa nenzeve, uye vanzwisise nemoyo, uye vatendeuke ndivaporese.
\v 16 Asi akaropafadzwa meso enyu, nokuti anovona; nenzeve dzenyu, nokuti dzinonzwa.
\v 17 Nokuti zvirokwazvo ndinoti, kwamuri: Vaporofita navakarurama vazhinji vakanga vachishuva kuvona zvamunovona, asi havana kuzvivona nokunzwa zvamunonzwa asi havana kunzwa.
\s Kududzirwa kwemufananidzo wemukushi
\p
\v 18 Naizvozvo imwi inzwai mufananidzo womukushi.
\v 19 Mumwe nomumwe unonzwa shoko roushe, akasarinzwisisa, wakaipa unosvika ndokubvuta chakakushwa mumoyo make. Uyu ndiye wakakushwa panzira.
\v 20 Asi wakakushwa parukangarahwe, ndiye unonzwa shoko ndokurigamuchira pakarepo nomufaro.
\v 21 Asi haana mudzi maari, asi ndiye wechinguvana, kana kushushwa nokutambudzika zvichiuya nokuda kweshoko, pakarepo unogumburwa.
\v 22 Wakakushwa pakati pemhinzwavo ndiye unonzwa shoko zvino kufunganya kwenyika nokunyengera kwefuma zvinovhunga shoko rikashaiwa zvibereko.
\v 23 Asi wakakushwa muvhu rakanaka, ndiye unonzwa shoko akanzwisisa, unobereka zvibereko, achiita, mumwe zana, mumwe makumi matanhatu mumwe makumi matatu.
\s Mufananidzo wamashawi nezviyo
\p
\v 24 Wakaisa pamberi pavo mumwe mufananidzo, achiti: Ushe hwokudenga hunofananidzwa nomunhu wakakusha mbeu yakanaka mumunda make.
\v 25 Asi vanhu vavete, muvengi wake wakauya, akakusha mashawi pakati pezviyo, akaenda.
\v 26 Asi chirimwa chakati chamera nokubereka, zvino mashawi akavonekwavo.
\v 27 Zvino varanda vomwene weimba vakauya vakati kwaari: Ishe, hamuna kukusha mbeu yakanaka mumunda menyu here? Munda wawanepiko mashawi?
\v 28 Akati kwavari: Muvengi waita izvozvo. Varanda vakati kwaari: Ko munoda kuti tindoaunganidza here?
\v 29 Akati: Kwete zvimwe kana muchivunganidza mashawi, mungadzura nezviyovo nawo.
\v 30 Regai zvikure zvose kusvikira pakukohwa; zvino nenguva yokukohwa ndichati kuvakohwi: Tangai kuvunganidza mashawi, muasunge mwanda kuti apiswe; asi muvunganidze zviyo mudura rangu.
\s Mufananidzo wembeu yemasitadha nowembiriso
\p
\v 31 Wakaisa pamberi pavo mumwe mufananidzo achiti: Ushe hwokudenga hwakafanana netsanga yembeu yemasitadha yakatorwa nomunhu akaidzvara mumunda make.
\v 32 Iyo iduku kwazvo kumbeu dzose, asi kana yakura ihuru pamirivo yose, inoita muti wokuti shiri dzokudenga dzinovuya dzichigara pamatavi awo.
\p
\v 33 Akataura mumwe mufananidzo kwavari \add akati\add*: Ushe hwokudenga hwakafanana nembiriso, yakatorwa nomukadzi, akaiviga muzviyero zvitatu zvovupfu kusvikira hwose hwaviriswa.
\p
\v 34 Izvi zvinhu zvose Jesu wakavudza chaunga nemifananidzo, Haana kutaura chinhu kwavari pasina mifananidzo;
\v 35 kuti zvizadziswe zvakarehwa nomuporofita, achiti: Ndichazarura muromo wangu nemifananidzo; ndichataura zvinhu zvakanga zvakavanzika kubva pakuvambwa kwenyika.
\s Kududzirwa komufananidzo wemashawi nezviyo
\p
\v 36 Zvino Jesu wakati aendisa ruzhinji, akapinda mumba; vadzidzi vake vakaswedera kwaari, vakati: Tidudzirei mufananidzo wamashawi omumunda.
\v 37 Akapindura akati kwavari: Unokusha mbeu yakanaka ndiye Mwanakomana womunhu;
\v 38 munda inyika; mbeu yakanaka, ndivo vanakomana voushe; asi mashawi ndivo vanakomana vowakaipa.
\v 39 Muvengi wakaakusha ndiye Dhiabhorosi; kukohwa ndiko kuguma kwenguva; vakohwi ndivo vatumwa.
\v 40 Naizvozvo mashawi sezvaanovunganidzwa achipiswa mumoto, zvichava saizvozvo pakuguma kwenyika.
\v 41 Mwanakomana womunhu uchatuma vatumwa vake, vagovunganidza muushe hwake zvinhu zvose zvinogumbusa navanoita zvisakafanira;
\v 42 zvino vachavakandira muvira romoto; ipapo pachava nokuchema nokugeda-geda kwameno.
\v 43 Ipapo vakarurama vachapenya sezuva muushe hwaBaba vavo. Une nzeve dzokunzwa, ngaanzwe.
\s Mufananidzo wefuma yakavanzwa
\p
\v 44 Zvekare ushe hwokudenga hwakafanana nefuma yakavigwa mumunda, iyo yakawanikwa nomunhu akaivigazve; zvino nokufara kwake unoenda, akanotengesa zvose zvaanazvo akatenga munda uwoyo.
\s Mufananidzo wamaparera*
\p
\v 45 uyevo ushe hwokudenga hwakafanana nomushambadziri unotsvaka maparera* akanaka;
\v 46 akati awana parera* rimwe rinomutengo mukuru, akaenda akandotengesa zvose zvaakanga anazvo, akaritenga.
\s Mufananidzo wemumbure
\p
\v 47 Ushe hwokudenga hwakafananavo nomumbure unokandirwa mugungwa, unovunganidza marudzi ose \add ehove\add*.
\v 48 Kana wazara vanoukwevera pamahombekombe, vogara pasi, vovunganidzira dzakanaka mumidziyo, asi dzakaipa vanodzirashira kunze.
\v 49 Ndizvo zvichaitwa pakuguma kwenyika. Vatumwa vachabuda, vachazungura vakaipa pakati pavakarurama,
\v 50 vachavakandira muvira romoto; ipapo pachava nokuchema nokugeda-geda kwameno.
\p
\v 51 Jesu akati kwavari: Manzwisisa izvi zvose here? Vakati kwaari: Hongu Ishe.
\v 52 Zvino akati kwavari: Naizvozvo munyori mumwe nomumwe wakadzidziswa zvoushe hwokudenga wakafana nomunhu, mwene weimba unobudisa zvinhu zvitsva nezvisharu pafuma yake.
\s Jesu unoshovorwa paNazareta
\p
\v 53 Jesu wakati apedza mifananidzo iyi akabvapo.
\v 54 Akasvika kunyika yake akavadzidzisa musinagoge ravo, kusvikira vashamiswa vakati: Uyu munhu wakawanepiko kuchenjera uku namabasa esimba?
\v 55 Ko haazi mwanakomana womuvezi here? Ko mai vake havanzi Maria here, navanunuuna vake Jakobho, naJose, naSimoni naJudhasi here?
\v 56 Nehanzvadzi dzake hadzizi pakati pedu dzose here? Ko iye wakagowanepi zvinhu izvozvi zvose.
\v 57 Vakagumbuswa naye. Asi, Jesu akati kwavari: Muporofita haangashaiwi kukudzwa asi munyika yake nomumba make.
\v 58 Akasaita mabasa esimba mazhinji ipapo nokuda kokusatenda kwavo.
