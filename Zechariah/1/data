\c 1
\s Vanhu vanoyambirwa kuti vatendeukire kuna Jehovha
\p
\v 1 Mumwedzi werusere, mugore rechipiri raDhariyasi, shoko raJehovha rakasvika kuna Zekariya, mwanakomana waBherekiya, mwanakomana wemuporofita Idho, richiti:
\v 2 Jehovha wakatsamwira madzibaba enyu zvekutsamwa.
\v 3 Naizvozvo uti kwavari: Anoreva seizvi Jehovha wehondo: Dzokerai kwandiri, anoreva Jehovha wehondo, neni ndichadzokera kwamuri, anoreva Jehovha wehondo.
\v 4 Regai kuva semadzibaba enyu, vaporofita vekutanga vakadanidzira kwavari, vachiti: Anoreva seizvi Jehovha wehondo: Dzokai henyu panzira dzenyu dzakaipa nezviito zvenyu zvakaipa. Asi havana kunzwa, uye havana kuteerera kwandiri, anoreva Jehovha.
\v 5 Madzibaba enyu aripi? Nevaporofita, vanorarama nekusingaperi here?
\v 6 Asi mashoko angu nemitemo yangu, zvandakaraira varanda vangu vaporofita, hazvina kubata madzibaba enyu here? Zvino vakatendeuka vakati: Jehovha wehondo sezvaakafunga kutiitira, zvinoenderana nenzira dzedu uye zvinoenderana nezviito zvedu, saizvozvo wakaita kwatiri.
\s Chiratidzo chemabhiza
\p
\v 7 Pazuva remakumi maviri nemana remwedzi wegumi neumwe, uri mwedzi weShebhati, mugore rechipiri raDhariyasi, rakasvika shoko raJehovha kuna Zekariya, mwanakomana waBherekiya, mwanakomana wemuporofita Idho, richiti:
\v 8 Ndakaona usiku, zvino tarira, murume wakatasva pabhiza dzvuku, zvino wakamira pakati pemiti yemimirite yaiva mumukaha; uye shure kwake kune mabhiza matsvuku, akatsvukuruka, nemachena.
\v 9 Zvino ndakati: Ishe wangu, zvii izvi? Mutumwa waitaura neni ndokuti kwandiri: Ini ndichakuratidza kuti zvii izvi.
\v 10 Zvino munhu waiva amire pakati pemiti yemimirite wakapindura ndokuti: Ava ndivo Jehovha vaakatuma kufamba kuenda uko neuko panyika.
\v 11 Zvino vakapindura mutumwa waJehovha waiva amire pakati pemiti yemimirite, ndokuti: Takafamba kuenda uko neuko panyika, zvino tarira, nyika yose igere murunyararo.
\p
\v 12 Zvino mutumwa waJehovha wakapindura ndokuti: Jehovha wehondo, kusvika rinhi imwi musinganzwiri ngoni Jerusarema nemaguta aJudha, amakatsamwira makore awa makumi manomwe?
\v 13 Zvino Jehovha wakapindura mutumwa waiva achitaura neni \add ne\add*mashoko akanaka, mashoko anonyaradza.
\v 14 Saizvozvo mutumwa waitaura neni wakati kwandiri: Danidzira uti: Anoreva seizvi Jehovha wehondo: Ndine godo neJerusarema uye neZiyoni, godo guru.
\v 15 Uye nekutsamwa kukuru ndakatsamwira vechirudzi vakatambarara; nokuti ini ndaiva ndakatsamwa zvishoma, asi ivo vakabatsira kuti kuve nekuipa.
\v 16 Naizvozvo anoreva seizvi Jehovha: Ndinodzokera kuJerusarema nengoni zhinji; imba yangu ichavakwa mariri, anoreva Jehovha wehondo; uye rwonzi rwekuyera rwuchatambanudzirwa pamusoro peJerusarema.
\v 17 Danidzirazve, uti: Anoreva seizvi Jehovha wehondo: Maguta angu achapfachukirazve nezvakanaka; uye Jehovha achangonyaradzazve Ziyoni, uye achasarudzazve Jerusarema.
\s Chiratidzo chenyanga nevapfuri
\p
\v 18 Zvino ndakasimudza meso angu ndokuona, zvino tarira, nyanga ina.
\v 19 Zvino ndakati kumutumwa waitaura neni: Zvii izvi? Iye ndokuti kwandiri: Idzi inyanga dzakaparadzira Judha, Israeri, neJerusarema.
\v 20 Zvino Jehovha wakandiratidza mhizha ina.
\v 21 Zvino ndakati: Ava vauya kuzoitei? Iye ndokutaura achiti: Idzi inyanga dzakaparadzira Judha, zvekuti hakuna munhu anosimudza musoro wake; asi idzi dzauya kudzityityidzira, kurasa nyanga dzevechirudzi, vakasimudza runyanga pamusoro penyika yaJudha kuiparadzira.
