\c 4
\s Chiratidzo chechishanu, chechigadziko chomwenje nemiorivhi miviri
\p
\v 1 Zvino mutumwa akange achitaurirana neni akasvikazve, akandimutsa, somunhu anomutswa pahope dzake.
\v 2 Akati kwandiri: Unooneiko? Ini ndikati: Ndakatarira, ndikaona chigadziko chomwenje chegoridhe rese, chine hadyana yacho pamusoro pacho, nemwenje yacho minomwe iri pamusoro pacho; mwenje umwe neumwe uri pamusoro pacho une mbombi nomwe;
\v 3 uye miti miviri yemiorivhi parutivi rwacho, umwe kurutivi rworudyi rwehadyana, neumwe kurutivi rworuboshwe.
\v 4 Ndikapindura ndikataura nomutumwa akange achitaurirana neni, ndichiti: Izvi zvinyiko, ishe wangu?
\v 5 Ipapo mutumwa akange achitaurirana neni, akapindura, akati kwandiri: Hauzivi here kuti izvi zvinyiko? Ini ndikati: Kwete, ishe wangu.
\v 6 Ipapo akapindura, akataura neni, achiti: Ndiro shoko raJehovha kuna Zerubhabheri, rinoti: Kwete nehondo kana nesimba, asi noMweya wangu, ndizvo zvinotaura Jehovha wehondo.
\v 7 Ndiwe aniko, iwe gomo guru? Pamberi paZerubhabheri uchaitwa bani, iye achabudisa ibwe rokumusoro, achidanidzira achiti: Nyasha, nyasha ngadzive kwariri.
\p
\v 8 Zvino shoko raJehovha rakasvikazve kwandiri, richiti:
\v 9 Maoko aZerubhabheri akateya nheyo dzeimba ino, maoko ake achaipedzisawo; ipapo iwe uchaziva kuti Jehovha wehondo ndiye akandituma kwauri.
\v 10 Nokuti ndiani akashoora zuva rezvinhu zvidiki? Nokuti achafara zvikuru, achaona rwonzi rwokuyera muruoko rwaZerubhabheri; awa ndiwo meso aJehovha anofamba pese-pese panyika yese.
\p
\v 11 Ipapo ndakapindura, ndikati kwaari: Ko miorivhi iyi miviri kurutivi rworudyi rwechigadziko nokurutivi rworuboshwe zvinoti kudiniko?
\v 12 Ndikapindurazve rwechipiri, ndikati kwaari: Ko matavi awa maviri emiorivhi ari kumativi emiromo miviri, inodira mafuta egoridhe pairi, anoti kudiniko?
\v 13 Akandipindura, akati: Hauzivi here kuti izvi zvinyiko? Ini ndikati: Kwete, ishe wangu.
\v 14 Zvino akati: Ava ndivo vaviri vakazodzwa, vamire pamberi paShe wenyika yese.