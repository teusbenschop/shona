\c 5
\s Chiratidzo chechitanhatu chorugwaro rwakapetwa
\p
\v 1 Zvino ndakarinzira meso anguzve, ndikatarira, ndikaona rugwaro rwakapetwa ruchibhururuka.
\v 2 Akati kwandiri: Unooneiko? Ndikapindura, ndikati: Ndinoona rugwaro rwakapetwa runobhururuka; kureba kwarwo mukubhiti ana makumi maviri, novupamhi hwarwo makubhiti ane gumi.
\v 3 Ipapo akati kwandiri: Ndiko kutuka kunobudira pamusoro penyika yese; nokuti umwe neumwe anoba achaparadzwa kuno rumwe rutivi sezvazvakanyorwamo, uye umwe neumwe anopika achaparadzwa kuno rumwe rutivi sezvazvakanyorwamo.
\v 4 Ndichabudisa kutuka ikoko ndizvo zvinotaura Jehovha wehondo kupinde mumba moanoba nomumba moanopika nhema nezita rangu; kuchagara pakati peimba yake, kuchiipedza iyo pamwe chete namatanda ayo nemabwe ayo.
\s Chiratidzo chechinomwe, chomukadzi akabata efa
\p
\v 5 Zvino mutumwa akange achitaurirana neni akabuda, akati kwandiri: Chirinzira meso ako zvino, uone chinobudapo.
\v 6 Ini ndikati: Chinyiko? Iye akati: Ndiyo efa inobudapo. Akatizve: Ndizvo zvavakaita panyika yese;
\v 7 (zvino ndikaona tarenda* romutobvu ruchisimudzwa); ndikaona mukadzi agere mukati meefa.
\v 8 Akati: Uyu ndiye Zvakashata; akamuwisira pasi mukati meefa, akakandira mutobvu unorema pamusoro pomuromo wayo.
\p
\v 9 Ipapo ndakarinzira meso angu, ndikatarira, ndikaona vakadzi vaviri vachibuda, mhepo iri mumapapiro avo; zvino vakange vanamapapiro akafanana namapapiro ezimudo; ivo vakasimudza efa, ikava pakati penyika nedenga.
\v 10 Ipapo ndikati kumutumwa akange achitaurirana neni: Vanondoisepiko efa?
\v 11 Iye akati kwandiri: Kundoivakira imba panyika yeShinari; kana yapera achanoiswapo panzvimbo yayo.