\c 10
\s Jehovha acharopafadza Judha naIsraeri
\p
\v 1 Kumbirai kuna Jehovha mvura nenguva yemvura yokupedzisira, achavapa mvura inonaya kwazvo, umwe neumwe ave nezvinomera mumunda.
\v 2 Nokuti terafimi dzakataura zvisina maturo, vauki vakaona nhema, vakaudza vanhu kurota kwenhema, vanovaraidza pasina; saka vanozviindira samakwai, vanotambudzika nokushaiwa mufudzi.
\p
\v 3 Kutsamwa kwangu kwakamukira vafudzi, ndicharova mutungamiriri; nokuti Jehovha wehondo wakashanyira boka rake, iyo imba yaJudha, achavaita sebhiza rake rakanaka pakurwa.
\v 4 Kwaari kuchabva ibwe rekona, kwaari mbambo, kwaari uta hwehondo, kwaari vabati vese pamwe chete.
\v 5 Vachava semhare dzinotsika vavengi vadzo pasi pakurwa mumatope enzira dzomumusha; vacharwa nokuti Jehovha anavo; vatasvi vamabhiza vachanyadziswa.
\p
\v 6 Ndichasimbisa imba yaJudha, ndichaponesa imba yaJosefa, nokuvadzoserazve, nokuti ndichavanzwira nyasha; vachava savanhu vasina kurasi wa neni; nokuti ndini Jehovha Mwari wavo, ndichavanzwa.
\v 7 VaEfuremu vachava segamba rehondo, mwoyo yavo ichafara savanhu vakabatwa newaini; zvirokwazvo vana vavo vachazviona, vakafara; mwoyo yavo ichafara munaJehovha.
\v 8 Ndichavaridzira muridzo, ndivaunganidze; nokuti ndakavadzikunura; vachawanda sezvavaiwanda kare.
\v 9 Ndichavakusha pakati pendudzi dzavanhu; vachandirangarira kunyika dziri kure; vachararama pamwe chete navana vavo, vakadzoka.
\v 10 Uye ndichavadzosa panyika ndichavaunganidza ndichavabvisa paAsiriya; ndichavasvitsa kunyika yeGiriyadhi neRebhanoni; vachashaiwa pokugara.
\v 11 Vachafamba nomugungwa rokutambudzika, acharova mafungu mugungwa, pakadzika pese muNairi pachapwa; kuzvikudza kweAsira kuchaderedzwa, tsvimbo youshe yeEgipita ichabviswa.
\v 12 Ndichavasimbisa muna Jehovha, vachafamba muzita rangu, ndizvo zvinotaura Jehovha.