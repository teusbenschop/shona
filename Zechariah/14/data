\c 14
\s Jehovha achabata ushe hwese
\p
\v 1 Tarira, zuva raJehovha rinosvika, nenguva iyo zvawakapamba zvichagoverwa mukati mako.
\v 2 Nokuti ndichaunganidza ndudzi dzese dzavanhu kuzorwa neJerusarema; guta richakundwa, dzimba dzichapambiwa, navakadzi vavo vachachinyiwa; hafu yeguta vachatapwa, asi vakasara vavanhu havangabviswi muguta.
\v 3 Ipapo Jehovha achabuda, ndokurwa nendudzi idzedzo, sezvaakarwa nezuva rehondo.
\p
\v 4 Nezuva iro tsoka dzake dzichamira pagomo reMiorivhi, riri pamberi peJerusarema kurutivi rwamabvazuva; gomo reMiorivhi richapamuka napakati, zvichibva kumabvazuva zvichienda kumavirazuva, kukavapo mupata mukuru kwazvo; imwe hafu yegomo ichatsedukira kurutivi rwekumaodzanyemba, imwe hafu yaro kurutivi rwechamhembe.
\v 5 Muchatiza nomumupata wamakomo angu, nokuti mupata wamakomo uchanosvika paAzeri; zvirokwazvo muchatiza, sezvamakatiza kudengenyeka kwenyika pamazuva aUziya mambo waJudha; ipapo Jehovha Mwari wenyu achauya, navatsvene vese pamwe chete newe.
\v 6 Zvino nezuva iro chiedza chichashaikwa, zvinopenya zvichadzimwa.
\v 7 Asi richava zuva rimwe rinozikanwa naJehovha, hapangavi namasikati kana husiku, asi nenguva yamadekwani chiedza chichavapo.
\v 8 Zvino nezuva iro mvura mhenyu zhinji ichabuda muJerusarema; imwe hafu yayo ichayerera kugungwa rokumabvazuva, imwe hafu yayo kugungwa rokumavirazuva; zvichaitwa pazhizha napachando.
\v 9 Jehovha achava Mambo wenyika yese; nezuva iro Jehovha achava mumwechete, nezita rake rimwe chete.
\v 10 Nyika yese ichaita sebani, zvichibva Gebha kusvikira paRimoni, kurutivi rwechamhembe rweJerusarema; iro richakwiridzwa, richagara panzvimbo yaro, kubva pasuwo raBhenjamini kusvikira kunzvimbo yesuwo rokutanga, kusvikira kusuwo rekona, nokubva kurutura rwaHananeri kusvikira kuzvishiro zvewaini zvamambo.
\v 11 Vanhu vachagaramo; kutukwa hakungazovipo, asi Jerusarema richagara rakachengetwa.
\p
\v 12 Uku ndiko kurova Jehovha kwaacharova nako ndudzi dzese dzavanhu vakarwa neJerusarema, nyama yavo ichaora vamire namakumbo avo, meso avo achaorera mumakomba awo, norurimi rwavo ruchaorera mumiromo yavo.
\v 13 Zvino nezuva iro kunyonganiswa kukuru kunobva kuna Jehovha kuchavapo pakati pavo; umwe neumwe achabata ruoko rwowokwake, uye ruoko rwake ruchasimudzirwa ruoko rwowokwake.
\v 14 Judha vacharwawo paJerusarema; fuma yendudzi dzese dzavanhu vakapoteredza ichaunganidzwa, inoti goridhe, nesirivha, nenguvo, zvizhinji kwazvo.
\v 15 Sezvakaita kurohwa uku, ndizvo zvichaitawo kurohwa kwamabhiza namahesera, nengamera, nembongoro, nezvipfuwo zvese zvichavapo pamisasa iyo.
\p
\v 16 Zvino vese vakasara vendudzi dzese dzakarwa neJerusarema, vachakwira gore rimwe nerimwe kundonamata Mambo, iye Jehovha wehondo, nokutamba mutambo wamatumba.
\v 17 Ani nani pamarudzi enyika asingakwiri Jerusarema kundonamata Mambo, Jehovha wehondo, haanganisirwi mvura.
\v 18 Kana rudzi rwaVaEgipita rusingakwiri, vakasasvikapo, naivo vachavingwa nokurohwa Jehovha kwaacharova nako ndudzi dzavanhu dzinoramba kukwira kundotamba mutambo wamatumba.
\v 19 Uku ndiko kurohwa kwechivi cheEgipita nokurohwa kwechivi chendudzi dzese dzinoramba kukwira kundotamba mutambo wamatumba.
\p
\v 20 Nezuva iro pamatare anorira amabhiza pachanyorwa, pachiti: ZVITSVENE KUNA JEHOVHA; nehari dziri mumba maJehovha dzichafanana nembiya dziri pamberi pearitari.
\v 21 Zvirokwazvo, hari imwe neimwe paJerusarema napaJudha ichava tsvene kuna Jehovha wehondo; vese vanoda kubaira vachauya vachidzitora, kuzobikiramo; nezuva iro hapachazovi nomuKenani mumba maJehovha wehondo.