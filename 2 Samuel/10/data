\c 10
\s Dhavhidhi anokunda VaAmoni navaSiriya
\p
\v 1 Shure kwaizvozvo mambo wavana VaAmoni wakafa, Hanuni mwanakomana wake akabata ushe panzvimbo yake.
\v 2 Zvino Dhavhidhi akati: Ndichaitira Hanuni mwanakomana waNahashi zvakanaka, sezvandakaitirwa zvakanaka nababa vake. Naizvozvo Dhavhidhi akatuma varanda vake kumubata ruoko pamusoro pababa vake. Varanda vaDhavhidhi vakasvika kunyika yavana vaAmoni.
\v 3 Asi machinda avana vaAmoni akati kuna Hanuni ishe wavo: Munofunga kuti Dhavhidhi unoda kukudza baba venyu zvaatuma vabati voruoko kwamuri here? Dhavhidhi haana kutuma varanda vake kwamuri kuti anzvere guta nokurishora, nokuriputsa here?
\v 4 Naizvozvo Hanuni akabata varanda vaDhavhidhi, akavewura rumwe rutivi rwendebvu dzavo, akagura nguvo dzavo napakati kusvikira pamagaro avo, akavadzinga.
\v 5 Zvino vakati vaudza Dhavhidhi izvozvo, akatuma vanhu kundosangana navo; nokuti varume vakange vachinyara kwazvo. Mambo akati: Garai henyu Jeriko kusvikira ndebvu dzenyu dzamerazve, mugodzoka henyu.
\p
\v 6 Zvino vana vaAmoni vakati vachiona kuti vovengwa naDhavhidhi, vana vaAmoni vakatuma nhume vakaripira vaSiriya veBhetirehobhu, navaSiriya veZobha, vaifamba namakumbo vane zvuru zvina makumi maviri, namambo weMaaka ana varume vane chiuru chimwe, navarume veTobhi vane zvuru zvine gumi nezviviri.
\v 7 Dhavhidhi wakati azvinzwa, akatuma Joabhu nehondo yese yavarume vane simba.
\v 8 Vana vaAmoni vakabuda, vakagadzira hondo pavanopinda napo pasuwo; vaSiriya veZobha, naveRehobhu, navarume veTobhi neMaaka vakange vari pachavo vega pasango.
\v 9 Zvino Joabhu wakati achiona kuti wovavarirwa mberi neshure, akatsaura vamwe kuna vakatsaurwa vese VaIsraeri, akavagadzira kuti varwe navaSiriya.
\v 10 Vamwe vanhu, vakange vasara, akavaisa kuna Abhishai, munin'ina wake, akavagadzira kuti varwe navana vaAmoni.
\v 11 Akati: Kana vaSiriya vakandikurira, iwe unofanira kundibatsira; asi kana vana vaAmoni vakakukurira iwe, ini ndichauya kukubatsira.
\v 12 Tsunga moyo, tirwire vanhu vedu namaguta aMwari wedu savarume; naJehovha ngaaite sezvaanoda.
\v 13 Naizvozvo Joabhu navanhu vaakange anavo vakaswedera kuzorwa navaSiriya, ivo vakatiza pamberi pake.
\v 14 Zvino vana vaAmoni vakati vachiona kuti vaSiriya vatiza, naivo vakatizawo saizvozvo pamberi paAbhishai, vakapinda muguta. Ipapo Joabhu akadzoka kuvana vaAmoni, akasvika Jerusarema.
\p
\v 15 Zvino vaSiriya vakati vachiona kuti vakundwa naVaIsraeri vakaungana,
\v 16 Hadhadhezeri akatuma vanhu kundotora vaSiriya vakange vari mhiri koRwizi, vakasvika paHeramu, vakatungamirirwa naShobhaki mukuru wehondo yaHadhadhezeri.
\v 17 Dhavhidhi akaudzwa izvozvo; akaunganidza VaIsraeri vese, vakayambuka Joridhani, vakasvika paHeramu. VaSiriya vakazvigadzira, vakarwa naDhavhidhi.
\v 18 VaSiriya vakatiza pamberi paVaIsraeri; Dhavhidhi akauraya kuvaSiriya varume vengoro dzina mazana manomwe, navatasvi vamabhiza vane zvuru zvina makumi mana, akaurayawo Shobhaki mukuru wehondo yavo, akafirapo.
\v 19 Zvino madzimambo ese akange ari varanda vaHadhadhezeri, vakati vachiona kuti vakundwa naVaIsraeri, vakayanana naVaIsraeri, vakavashumira. Naizvozvo vaSiriya vakatya kuzobatsira vana vaAmoni.
