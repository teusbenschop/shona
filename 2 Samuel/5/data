\c 5
\s Dhavhidhi anogadzwa mambo waVaIsraeri vese
\p
\v 1 Zvino marudzi ese aVaIsraeri akauya kuna Dhavhidhi paHebhuroni, akataura akati: Tarirai tiri mafupa enyu nenyama yenyu.
\v 2 Zuro namarimwezuro Sauro achiri mambo wedu, ndimi maitungamirira VaIsraeri muchibuda navo nokupinda navo; Jehovha akati kwamuri: Iwe uchafudza vanhu vangu VaIsraeri.
\v 3 Naizvozvo vakuru vese VaIsraeri vakauya kuna mambo paHebhuroni, mambo Dhavhidhi akaita sungano paHebhuroni pamberi paJehovha; ivo vakazodza Dhavhidhi, kuti ave mambo waIsraeri.
\p
\v 4 Dhavhidhi wakange ava wemakore makumi matatu pakutanga kwake kubata ushe, akabata ushe makore makumi mana.
\v 5 Akabata ushe paHebhuroni pavaJudha makore manomwe nemwedzi mitanhatu; akabatawo ushe paJerusarema makore makumi matatu namatatu paVaIsraeri navaJudha vese.
\p
\v 6 Iye mambo navanhu vake vakaenda Jerusarema kundorwa naVaJebhusi vakange vagere panyika iyo; ivo vakataura naDhavhidhi, vakati: Haungapindi pano, mapofu nezvirema vangakudzinga, nokuti vakati: Dhavhidhi haangapindi pano.
\v 7 Kunyange zvakadaro Dhavhidhi wakakunda nhare yeZiyoni; ndiro guta raDhavhidhi.
\v 8 Dhavhidhi akati nezuva iro: Ani nani unorova VaJebhusi, ngaakwire kumugero wemvura, auraye zvirema namapofu, vanovengwa nomweya waDhavhidhi. Naizvozvo vanoti: Mapofu nezvirema havangapindi mumba.
\v 9 Dhavhidhi akagara munhare, akaitumidza guta raDhavhidhi. Dhavhidhi akavaka kunhivi dzese, kubva paMiro, zvichipinda mukati.
\v 10 Dhavhidhi akaramba achikura, nokuti Jehovha, Mwari wehondo, wakange anaye.
\p
\v 11 Hiramu mambo weTire akatuma nhume kuna Dhavhidhi namatanda emisidhari, navavezi, navavaki, vakavakira Dhavhidhi imba.
\v 12 Zvino Dhavhidhi akaziva kuti Jehovha wakange amusimbisa kuti ave mambo waIsraeri, uye kuti wakange akudza ushe hwake nokuda kwavanhu vake Israeri.
\p
\v 13 Dhavhidhi wakati abva Hebhuroni, akazvitorera vamwe varongo navakadzi paJerusarema, Dhavhidhi akaberekerwa vanakomana navanasikana.
\v 14 Ndiwo mazita avakaberekerwa Jerusarema: Shamua, naShobhabhu, naNatani, naSoromoni,
\v 15 naIbhari, naErishua, naNefegi, naJafia,
\v 16 naErishama, naEriadha, naErifereti.
\p
\v 17 Zvino VaFirisitia vakati vachinzwa kuti Dhavhidhi wakange azodzwa kuti ave mambo waVaIsraeri, VaFirisitia vese vakakwira kundotsvaka Dhavhidhi; Dhavhidhi akazvinzwa, akaburukira kunhare.
\v 18 VaFirisitia vakange vasvika, vakapararira pamupata weVaRefaimu.
\v 19 Dhavhidhi akabvunza Jehovha, akati: Ndokwira kundorwa naVaFirisitia here? Muchavaisa mumaoko angu here? Jehovha akati kuna Dhavhidhi: Kwira, nokuti zvirokwazvo ndichaisa VaFirisitia mumaoko ako.
\v 20 Dhavhidhi akasvika paBhaari-perazimi, Dhavhidhi akavaparadzapo. Akati: Jehovha wakabudira vavengi vangu pamberi pangu, sokupwanya kwemvura. Naizvozvo akatumidza nzvimbo iyo Bhaari-perazimi.
\v 21 Vakasiya zvifananidzo zvavo ipapo, Dhavhidhi navanhu vake vakazvibvisa.
\p
\v 22 VaFirisitia vakauyazve, vakapararira pamupata weVaRefaimu.
\v 23 Zvino Dhavhidhi wakati achibvunza Jehovha, iye akati: Usakwira, asi upote shure kwavo, ugovavamba napakatarisana nemiti yemimaribheri.
\v 24 Zvino kana uchinzwa kutinhira kokufamba pangara dzemiti yemimaribheri, unofanira kukurumidza, nokuti ndiJehovha wakutungamirira kundoparadza hondo yaVaFirisitia.
\v 25 Dhavhidhi akaita sezvaakarairwa naJehovha; akaparadza VaFirisitia kubva paGebha kusvikira paGezeri.