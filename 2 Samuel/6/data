\c 6
\s Dhavhidhi anoisa areka Jerusarema
\p
\v 1 Zvino Dhavhidhi wakaunganidzazve varume vese vakange vakatsaurwa vaVaIsraeri, vakange vane zvuru zvina makumi matatu.
\v 2 Dhavhidhi akasimuka, akaenda navanhu vese vaakange anavo, vachibva Bhaarijudha, kuti vatorepo areka yaMwari, panodanwa Zita, iro Zita raJehovha wehondo, ugere pamusoro pamakerubhi.
\v 3 Vakaisa areka yaMwari pamusoro pengoro itsva, vakaibvisa paimba yaAbhinadhabhu, yakange iri pachikomo, Uza naAhiyo, vanakomana vaAbhinadhabhu, vakafambisa ngoro itsva.
\v 4 Vakaibvisa paimba yaAbhinadhabhu, yakange iri pachikomo, ine areka yaMwari; Ahiyo akatungamirira areka.
\v 5 Dhavhidhi neimba yese yaIsraeri vakaridza pamberi paJehovha zvinoridzwa zvamarudzi ese, zvomusiperesi, nembira, nemitengeramwa, nengoma, namatare, anoridzwa, namakandira.
\v 6 Zvino vakati vachisvika paburiro raNakoni, Uza ndokutambanudzira ruoko rwake kuareka yaMwari, akaibata, nokuti nzombe dzakange dzogumburwa.
\v 7 Kutsamwa kwaJehovha kukamukira Uza, Mwari akamuuraya ipapo, nemhaka yokutadza kwake, iye akafirapo paareka yaMwari.
\v 8 Dhavhidhi akagumbuka nokuti Jehovha wakange arova Uza, akatumidza nzvimbo iyo Pereziuza kusvikira zuva ranhasi.
\v 9 Dhavhidhi akatya Jehovha zuva iro, akati: Zvino areka yaJehovha ichasvika sei kwandiri?
\v 10 Naizvozvo Dhavhidhi akaramba kuisa areka yaJehovha kwaari muguta raDhavhidhi; asi Dhavhidhi wakaitsausira kumba kwaObhedhi-Edhomu muGiti.
\v 11 Areka yaJehovha ikagara mumba maObhedhi-Edhomu muGiti mwedzi mitatu; Jehovha akaropafadza Obhedhi-Edhomu neimba yake yese.
\p
\v 12 Zvino vakaudza mambo Dhavhidhi, vachiti: Jehovha wakaropafadza imba yaObhedhi-Edhomu nezvese zvake nokuda kweareka yaMwari. Ipapo Dhavhidhi akaenda akatora areka yaMwari kumba kwa Obhedhi-Edhomu, akakwira nayo kuguta raDhavhidhi nomufaro.
\v 13 Zvino nguva dzese kana ivo, vakatakura areka vachinge vafamba nhambwe nhanhatu, akabaya mombe nemhuru yakakora.
\v 14 Dhavhidhi akatamba pamberi paJehovha nesimba rake rese; Dhavhidhi akange akapfeka efodhi yomucheka.
\v 15 Naizvozvo Dhavhidhi neimba yese yaIsraeri vakakwira neareka yaJehovha vachipururudza nokuridza hwamanda.
\v 16 Zvino areka yaJehovha yakati ichisvika muguta raDhavhidhi, Mikari mukunda waSauro akatarira napahwindo, akaona mambo Dhavhidhi achipembera nokutamba pamberi paJehovha, akamushora mumoyo make.
\p
\v 17 Vakapinda neareka yaJehovha, vakaiisa panzvimbo yayo pakati petende rayakange yadzikirwa naDhavhidhi; Dhavhidhi akabaira zvipiriso zvinopiswa nezvipiriso zvokuyananisa pamberi paJehovha.
\v 18 Zvino Dhavhidhi wakati apedza kubaira zvipiriso zvinopiswa nezvipiriso zvokuyananisa, akaropafadza vanhu nezita raJehovha wehondo.
\v 19 Akagovera vanhu vese, ivo VaIsraeri vazhinji vese, varume navakadzi, umwe neumwe bundu rechingwa, nenhindi yenyama, nesumbu ramazambiringa akawomeswa. Zvino vanhu vese vakabva, umwe neumwe akaenda kumba kwake.
\p
\v 20 Dhavhidhi akadzoka kuzoropafadza imba yake. Mikari mukunda waSauro akabuda kuzosangana naDhavhidhi, akati: Haiwa, mambo waIsraeri wazvikudza sei nhasi, zvaakazvifukura pamberi pavarandakadzi vavaranda vake, sokuzvifukura kwebenzi risinganyari!
\v 21 Dhavhidhi akati kuna Mikari: Ndakazviita pamberi paJehovha, wakanditsaura pamusoro pababa vako, napamusoro peimba yake yese, kuti andiite mubati wavanhu vaJehovha, ivo VaIsraeri; naizvozvo ndichatamba hangu pamberi paJehovha.
\v 22 Ndichazvidukupisa kupfuura izvozvo, ndichazvininipisa pachangu; asi varandakadzi vawareva, ndichakudzwa navo.
\v 23 Mikari mukunda waSauro, wakange asina vana kusvikira zuva rokufa kwake.
