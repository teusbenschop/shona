\c 21
\s Nzara pakati paIsraeri nokuguma kwayo
\p
\v 1 Zvino pamazuva aDhavhidhi kwakange kune nzara makore matatu akatevedzana; Dhavhidhi akabvunza Jehovha. Jehovha akati: Imhaka yaSauro neyeimba yake yeropa, nokuti vakauraya vaGibhiyoni.
\v 2 Mambo akadana vaGibhiyoni, akati kwavari: Zvino vaGibhiyoni vakange vasi vavana vaIsraeri, asi ndivo vakange vasara kuVaAmori, ndivo vakange vapikirwa naVaIsraeri; asi Sauro wakatsvaka kuvauraya nokushingairira kwake vana vaIsraeri navaJudha;
\v 3 Dhavhidhi akati kuva Gibhiyoni: Ndingakuitirai chinyi? Ndichaita chiyananiso nei, kuti muropafadze nhaka yaJehovha?
\v 4 VaGibhiyoni vakati kwaari: Haizi mhosva yesirivha kana yegoridhe pakati pedu naSauro neimba yake, nesu hatingafaniri kuuraya munhu pakati paIsraeri. Iye akati: Chamunoreva ndichakuitirai icho.
\v 5 Ivo vakati kuna mambo: Iye munhu, wakatipedza, wakatifungira mano akaipa kuti tiparadzwe, tirege kugara pamiganhu yese yaIsraeri,
\v 6 varume vanomwe vavana vake ngavapiwesu, tivasungirire pamberi paJehovha paGibhiya raSauro, mutsaurwa waJehovha. Mambo akati: Ndichakupai ivo.
\v 7 Asi mambo wakarega Mefibhosheti mwanakomana waJonatani, mwanakomana waSauro, nokuda kokupika kwakange kuri pakati pavo pamberi paJehovha, pakati paDhavhidhi naJonatani mwanakomana waSauro.
\v 8 Asi mambo wakatora vana vaviri vaRizipa, mukunda waAya, vaakange aberekera Sauro, Amoni naMefibhosheti, navana vashanu vaMikari mukunda waSauro, vaakange aberekera Adhirieri mwanakomana waBharizirai muMehorati;
\v 9 akavaisa mumaoko avaGibhiyoni, ivo vakavasungirira pagomo pamberi paJehovha, vakafa vari vanomwe; vakaurawa pamazuva okukohwa, pamazuva okutanga, pakutanga kokukohwa bhari.
\p
\v 10 Zvino Rizipa mukunda waAya wakatora makudza, akazviwarira iwo pamusoro pedombo, kubva pakutanga kokukohwa kusvikira aniwa nemvura yakabva kudenga; haana kutendera shiri dzokudenga kumhara pamusoro pawo masikati, kana zvikara zvesango usiku.
\v 11 Zvino Dhavhidhi akaudzwa zvakange zvaitwa naRizipa mukunda waAya, murongo waSauro.
\p
\v 12 Dhavhidhi akanotora mafupa aSauro namafupa aJonatani mwanakomana wake kuvarume veJabheshiGiriyadhi, vakange vaaba panzira yeBhetishani, pavakange vaturikwa naVaFirisitia, pazuva rokuurawa kwaSauro naVaFirisitia paGiribhoa.
\v 13 Akatorapo mafupa aSauro namafupa aJonatani mwanakomana wake, vakaunganidza mafupa avakange vaturikwapo.
\v 14 Vakaviga mafupa aSauro naaJonatani mwanakomana wake panyika yavaBhenjamini paZera, pahwiro hwababa vake; vakaita zvese zvavakange varairwa namambo. Shure kwaizvozvo Mwari akanzwira nyika tsitsi.
\s Kurwa kwaVaIsraeri naVaFirisitia
\p
\v 15 Zvino VaFirisitia vakarwazve naVaIsraeri; Dhavhidhi akaburuka navaranda vake kundorwa naVaFirisitia; Dhavhidhi akaneta.
\v 16 Zvino Ishibhibhenobhi, umwe wavanakomana vaRafa, waiva nepfumo rakasvika pamashekeri ana mazana matatu endarira pakurema kwaro, iye wakange akashonga munondo mutsva, akafunga kuuraya Dhavhidhi.
\v 17 Asi Abhishai mwanakomana waZeruya wakamubatsira, akabaya muFirisitia, akamuuraya. Ipapo varume vaDhavhidhi vakapika kwaari, vakati: Hamufaniri kuzoendazve nesu kundorwa, kuti murege kuzodzima mwenje waIsraeri.
\v 18 Zvino shure kwaizvozvo kurwa kwazovapozve naVaFirisitia paGobhi; Sibekai, muHushati, akauraya Safi, umwe wavanakomana vaRafa.
\v 19 Vakarwazve naVaFirisitia paGobhi, Erihanani mwanakomana waJaarioregimi weBheterehemu akauraya Goriati muGiti, rwiriko rwepfumo rake rwakaga rwakaita sedanda romuruki.
\v 20 Vakarwazve paGati, paiva nomunhu murefu kwazvo, waiva nemimwe mitanhatu paruoko rumwe norumwe, nezvigunwe zvitanhatu parutsoka rumwe norumwe, zvaisvika makumi maviri nezvina pakuverengwa kwazvo; naiyewo wakange akaberekerwa Rafa.
\v 21 Zvino wakati achishora VaIsraeri, Jonatani mwanakomana waShimei, munin'ina waDhavhidhi akamuuraya.
\v 22 Ava vana vakange vakaberekerwa Rafa paGati; vakaurawa naDhavhidhi, uye navaranda vake.
