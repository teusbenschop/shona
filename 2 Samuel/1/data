\c 1
\s Dhavhidhi anochema Sauro naJonatani
\p
\v 1 Zvino Sauro wakati afa, Dhavhidhi akadzoka pakuuraya VaAmareki, Dhavhidhi akagara mazuva maviri paZikiragi.
\v 2 Zvino nezuva retatu umwe munhu wakasvika achibva kumisasa kuna Sauro, nguvo dzake dzakabvaruka, uye ane ivhu pamusoro wake; akati achisvika kuna Dhavhidhi, akazviwisira pasi, akanamata kwaari.
\v 3 Dhavhidhi akati kwaari: Wabvepiko? Akati kwaari: Ndapukunyuka ndichibva kumisasa yaIsraeri.
\v 4 Dhavhidhi akati kwaari: Kwakaitweiko? Ndiudze hako. Akapindura, akati: Vanhu vatiza pakurwa, vanhu vazhinji vawira pasi vafa, uye Sauro nomwanakomana wake Jonatani vafawo.
\v 5 Ipapo Dhavhidhi akati kujaya rakamuudza izvozvo: Unoziva sei kuti Sauro naJonatani mwanakomana wake vafawo.
\v 6 Jaya rikamuudza rikati: Ndakange ndichifamba hangu pagomo reGiribhoa, ndikaona Sauro achisendamira papfumo rake, ndikaonawo ngoro navatasvi vachimutevera kwazvo.
\v 7 Zvino iye wakati achicheuka, akandiona, akandidana. Ndikapindura ndikati: Ndiri pano hangu.
\v 8 Akati kwandiri: Ndiwe aniko? Ndikamupindura ndikati: Ndiri muAmareki.
\v 9 Akati kwandiri: Mira kuno kwandiri, undiuraye, nokuti ndabatwa nekushungurudzwa kwazvo, nokuti upenyu hwangu huchiri mandiri chose.
\v 10 Naizvozvo ndikamira kwaari, ndikamuuraya, nokuti ndakange ndichiziva kwazvo kuti haangararami, kana achinge awira pasi; ndikatora korona yakange iri pamusoro wake, norundarira rwaiva paruoko rwake, ndikauya nazvo pano kunashe wangu.
\v 11 Ipapo Dhavhidhi akabata nguvo dzake, akadzibvarura, navarume vese vaiva naye vakaitawo saizvozvo.
\v 12 Vakachema, nokuungudza, nokutsanya kusvikira madeko pamusoro paSauro naJonatani mwanakomana wake, napamusoro pavanhu vaJehovha, napamusoro peimba yaIsraeri, nokuti vakange vaurawa nomunondo.
\p
\v 13 Dhavhidhi akati kujaya rakange ramuudza izvozvo: Uri wepiko? Iye akapindura akati: Ndiri mwanakomana womutorwa, muAmareki.
\v 14 Dhavhidhi akati kwaari: Hauna kutya neiko kutandavadza ruoko rwako kuti uparadze muzodzwa waJehovha?
\v 15 Ipapo Dhavhidhi akadana rimwe jaya akati: Swedera, umuuraye. Iye akamubaya, akafa.
\v 16 Dhavhidhi akati kwaari: Ropa rako ngarive pamusoro pako, nokuti muromo wako wakupupurira, zvawakati: Ndakauraya muzodzwa waJehovha.
\p
\v 17 Dhavhidhi akachema Sauro naJonatani mwanakomana wake nokuchema uku.
\v 18 Akavaraira kuti vadzidzise vana vaJudha rwiyo urwu rwokuchema; tarirai, rwakanyorwa mubhuku raJashari.
\p
\v 19 Haiwa Israeri! Kubwinya kwako kwaurawa pamatunhu ako akakwirira! Haiwa! Vane simba vakawira pasi sei!
\v 20 Musazvireva paGati, musazviparidza panzira dzeAshikeroni; kuti vakunda vaVaFirisitia varege kufara, kuti vakunda vavasina kudzingiswa varege kupembera.
\v 21 Imi makomo eGiribhoa, ngakurege kuva nedova kana mvura pamusoro penyu, kana minda yezvipo. Nokuti ndipo pakangorasi wa nhovo dzemhare, nhovo yaSauro, seisina kuzodzwa mafuta.
\v 22 Uta hwaJonatani hahuna kudzoka. Husina ropa ravakaurawa. Nomunondo waSauro hauna kudzoka usina mafuta avane simba.
\v 23 Sauro naJonatani vakange vakadikanwa, vakanaka, paupenyu hwavo; napakufa kwavo havana kuparadzaniswa; vaikurumidza kupfuura makondo, vaiva nesimba kupfuura shumba.
\v 24 Imi vakunda VaIsraeri, chemai Sauro, iye waikufukidzai nomucheka mutsvuku wakanaka, waiisa zvishongo zvegoridhe pazvisimiro zvenyu.
\v 25 Haiwa! Vane simba vakawira pasi sei pakurwa! Jonatani wakaurawa pamatunhu akakwirira.
\v 26 Ndinotambudzika kwazvo pamusoro pako, munin'ina wangu Jonatani; wakange uchindifadza kwazvo; rudo rwako kwandiri rwaishamisa, rwaipfuura rudo rwavakadzi.
\v 27 Haiwa! Vane simba vakawira pasi sei! Nhumbi dzokurwa nadzo dzakaparadzwa sei!
