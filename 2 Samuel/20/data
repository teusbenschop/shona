\c 20
\s Shebha anomukira Dhavhidhi
\p
\v 1 Zvino kwakange kuripo munhu waBheriari, wainzi Shebha, mwanakomana waBhikiri, muBhenjamini; iye akaridza hwamanda, akati: Isu hatina mugove kuna Dhavhidhi, uye hatina nhaka kumwanakomana waJese; VaIsraeri, umwe neumwe ngaaende kutende rake.
\v 2 Naizvozvo varume vese VaIsraeri vakarega kutevera Dhavhidhi, vakatevera Shebha mwanakomana waBhikiri; asi varume vaJudha vakanamatira mambo wavo, kubva paJoridhani kusvikira paJerusarema.
\p
\v 3 Dhavhidhi akasvika kumba kwake Jerusarema, mambo akatora vakadzi vane gumi, ivo varongo vake vaakange asiya kuti varinde imba, akavaisa panzvimbo pavangachengetwa, akavatumira zvokudya, asi haana kupinda kwavari. Naizvozvo vakapfigirwa kusvikira pazuva rokufa kwavo, vakagara sechirikadzi.
\v 4 Zvino mambo akati kuna Amasa: Ndikokere varume vaJudha vaungane namazuva matatu; newe uve panowo.
\v 5 Naizvozvo Amasa akaenda akakokera varume vaJudha, asi wakanonoka akadarika nguva yaakange atarirwa naye.
\v 6 Dhavhidhi akati kuna Abhishai: Zvino Shebha mwanakomana waBhikiri uchatitadzira kupfuura Abhusaromu. Tora varanda vashe wako, umuteverere, arege kuzviwanira maguta akakombwa namasvingo, akatipukunyukira.
\v 7 Ipapo varume vaJoabhu, navaKereti navaPereti, navarume vese vemhare vakamutevera. Vakabuda Jerusarema kuzoteverera Shebha mwanakomana waBhikiri.
\v 8 Vakati vachisvika pabwe guru raiva paGibhiyoni, Amasa akasangana navo. Zvino Joabhu wakange akazvisunga nguvo yake yokurwa nayo yaakange apfeka; iyo yakange yakasungwa nebhanhire rakange rino munondo wakasungirwa pachiuono chake, uri mumuhara mawo; zvino wakati achifamba, ukawira pasi.
\v 9 Joabhu akati kuna Amasa: Wakadiniko, munin'ina wangu? Joabhu akabata ndebvu dzaAmasa noruoko rwake rworudyi, kuti amutsvode.
\v 10 Asi Amasa haana kuchenjera munondo wakange uri muruoko rwaJoabhu; naizvozvo akamubaya nawo nomudumbu, akatumburira ura hwake pasi, akasamubaya rwechipiri, akafirapo. Joabhu nomunin'ina wake Abhishai vakateverera Shebha mwanakomana waBhikiri.
\v 11 Zvino rimwe jaya raJoabhu rakange rimirepo naye, rikati: Ani nani unoda Joabhu, nouri kurutivi rwaDhavhidhi, ngaatevere Joabhu.
\v 12 Asi Amasa wakange achiumburuka muropa rake pakati penzira. Zvino murume uyu wakati achiona kuti vanhu vese vakaramba vamire, akabvisa Amasa panzira, akamutakurira kusango, akamufukidza nenguvo, nokuti wakaona kuti vanhu vese, vakasvika kwaari, vakaramba vamire.
\v 13 Iye wakati abviswa panzira, vanhu vese vakatevera Joabhu, kuzoteverera Shebha mwanakomana waBhikiri.
\p
\v 14 Akafamba namarudzi ese aIsraeri kusvikira paAbheri, neBhetimaaka, navaBheri vese; vanhu vese vakaungana, vakamuteverawo.
\v 15 Vakasvika vakanomukomba paAbheri reBhetimaaka, vakatutira gomo revhu paguta, rikaenzana norusvingo; vanhu vese vaiva naJoabhu vakakanganisa rusvingo kuti varuputsire pasi.
\p
\v 16 Ipapo umwe mukadzi, wakange akachenjera, akadanidzira ari muguta, akati: Inzwai, inzwai, doudzai Joabhu, muti: Swedera pano, nditaure newe.
\v 17 Iye akaswedera kwaari. Mukadzi akati: Ndiwe Joabhu here? Iye akapindura akati: Ndini. Ipapo akati kwaari: Inzwai mashoko omurandakadzi wenyu. Iye akapindura akati: Ndinonzwa.
\v 18 Zvino akataura akati: Kare vanhu vaiti: Zvirokwazvo, vachabvunza mano paAbheri, mhosva ndokupererapo.
\v 19 Ini ndiri umwe wavanotsvaka rugare nowavakarurama pakati paIsraeri, asi imwi munotsvaka kuparadza guta, rakaita samai pakati paIsraeri; munotsvakireiko kumedza nhaka yaJehovha?
\v 20 Joabhu akapindura akati: Ngazvisadaro, ngazvisadaro, handingatongomedzi kana kuparadza;
\v 21 hazvizi izvo; asi munhu wenyika yamakomo yaEfuremu, unonzi Shebha mwanakomana waBhikiri, ndiye wakasimudzira mambo Dhavhidhi ruoko rwake kuti arwe naye; mumuisei pano iye ega, ipapo ini ndichabva paguta. Mukadzi akati kuna Joabhu: Tarirai, musoro wake uchakandirwa kwamuri napamusoro porusvingo.
\v 22 Ipapo mukadzi akaenda kuvanhu vese nokuchenjera kwake. Ivo vakagura musoro waShebha mwanakomana waBhikiri, vakaukandira kuna Joabhu. Iye akaridza hwamanda, vanhu vakapararira vakabva paguta, umwe neumwe akaenda kutende rake. Joabhu akadzokera Jerusarema kuna mambo.
\p
\v 23 Zvino Joabhu ndiye wairaira hondo yese yaIsraeri, naBhenaya mwanakomana waJehoyadha ndiye wairaira vaKereti navaPereti,
\v 24 Adhoramu ndiye wairaira chibharo, naJehoshafati mwanakomana waAhirudhi waiva sahwira;
\v 25 Sheva waiva munyori; naZadhoki naAbhiatari vaiva vapristi;
\v 26 Ira muJairi waiva mupristiwo waDhavhidhi.
