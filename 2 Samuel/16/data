\c 16
\p
\v 1 Zvino Dhavhidhi paaiva apfuura zvishoma panhongonya \add yegomo,\add* tarira, Zibha muranda waMefibhosheti kumuchingamidza, ane mbongoro mbiri dzine zvigaro, uye pamusoro padzo pane zvingwa mazana maviri, nemasumbu \add emazambiringa\add* akawomeswa zana, nemichero yezhezha zana, nehomwe yewaini.
\v 2 Mambo ndokuti kuna Zibha: Unotii \add ne\add*izvi? Zibha ndokuti: Mbongoro ndedzeimba yamambo kuti vatasve; zvingwa nemichero yezhezha ndezvemajaya kuti adye, newaini kuti vanoziya murenje vamwe.
\v 3 Mambo akati: Mwanakomana washe wako uripiko? Zibha akati kuna mambo: Tarirai, wakasara Jerusarema, nokuti wakati: Nhasi imba yaIsraeri vachandidzosera ushe hwababa vangu.
\v 4 Ipapo mambo akati kuna Zibha: Tarira, zvese zvaMefibhosheti ndezvako. Zibha akati: Ndinokotamira pasi; ndinzwirei nyasha, ishe wangu mambo.
\p
\v 5 Zvino mambo Dhavhidhi wakati asvika paBhahurimu, umwe munhu weimba yaSauro, wainzi Shimei, mwanakomana waGera, akabudapo;
\v 6 akabuda, akafamba achingotuka, akaposhera Dhavhidhi namabwe, navaranda vese vamambo Dhavhidhi; zvino vanhu vese navarume vese vesimba vakange vari kurudyi rwake no kuruboshwe rwake.
\v 7 Shimei akatuka akati: Chibva, chibva, iwe munhu weropa, iwe munhu wakaisvoipa;
\v 8 Jehovha wakadzosera pamusoro pako ropa rese reimba yaSauro, wawakange wakabata ushe panzvimbo yake. Jehovha wakapa ushe muruoko rwaAbhusaromu mwanakomana wako; tarira, wabatwa nezvakaipa zvako, nokuti uri munhu weropa.
\p
\v 9 Ipapo Abhishai mwanakomana waZeruya akati kuna mambo: Imbwa iyi yakafa ingatuka sei ishe wangu mambo? Nditenderei henyu ndiyambukire mhiri, ndimugure musoro.
\v 10 Mambo akati: Ndine mhosva yeiko nemi, imwi vana vaZeruya; ngaatuke hake, kana Jehovha achinge ati kwaari: Tuka Dhavhidhi, ndianiko ungati: Waitireiko kudai?
\v 11 Dhavhidhi akati kuna Abhishai, nokuvaranda vake vese: Tarirai, iye mwanakomana wangu wandakabereka, unotsvaka kundiuraya; ndoda zvino muBhenjamini uyu! Muregei, ngaatuke hake, nokuti Jehovha wakamuraira.
\v 12 Zvimwe Jehovha uchaona zvakaipa zvandakaitirwa, zvimwe Jehovha uchandiitira zvakanaka pamusoro pokundituka kwake nhasi.
\v 13 Naizvozvo Dhavhidhi navanhu vake vakaramba vachifamba havo nenzira, Shimei akaramba achifamba nomujinga megomo pakatarisana naDhavhidhi, akafamba achingotuka nokumuposhera namabwe, nokumupfumburira guruva.
\v 14 Mambo navanhu vese vakange vanaye vakasvika vaneta, vakazororapo.
\p
\v 15 Abhusaromu navanhu vese, ivo varume VaIsraeri, vakasvika Jerusarema, Ahitoferi anayewo.
\v 16 Zvino Hushai muAriki, shamwari yaDhavhidhi, wakati asvika kuna Abhusaromu, Hushai akati kuna Abhusaromu: Mambo ngaararame, mambo ngaararame!
\v 17 Abhusaromu akati kuna Hushai: Ndizvo zvakanaka zvaunoitira shamwari yako? Wakaregereiko kuenda neshamwari yako?
\v 18 Hushai akati kuna Abhusaromu: Kwete, asi wakatsaurwa naJehovha uye vanhu ava, uye navarume vese VaIsraeri, ndiye wandichava wake, ndiye wandichagara naye.
\v 19 Uye ndingafanira kushumira aniko? Handifaniri kushumira mwanakomana wake here? Sezvandakashumira baba venyu, ndichakushumiraiwo imwi saizvozvo.
\p
\v 20 Ipapo Abhusaromu akati kuna Ahitoferi: Tipei zano rako, tinofanira kuiteiko?
\v 21 Ahitoferi akati kuna Abhusaromu: Pindai kuvarongo vababa venyu vavakasiya, kuti vachengete imba; ipapo VaIsraeri vese vachanzwa kuti mosemwa nababa venyu; ipapo maoko avese vamunavo achasimbiswa.
\v 22 Naizvozvo vakadzikira Abhusaromu tende pamusoro peimba, Abhusaromu akapinda kuvarongo vababa vake VaIsraeri vese vachizviona.
\v 23 Zvino mano aAhitoferi aakapa mazuva iwayo, akange akaita samashoko akabvunzwa kuna Mwari; ndizvo zvakange zvakaita mano aAhitoferi aakapa Dhavhidhi naAbhusaromu vese.
