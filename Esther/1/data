\c 1
\s Mutambo wamambo Ahashivheroshi, vahosi Vhashiti vanodzingwa
\p
\v 1 Zvino pamazuva aAhashivheroshi, ndiye Ahashivheroshi aibata ushe kubva palndia kusvikira Kushi, pamativi enyika ane zana namakumi maviri namanomwe;
\v 2 pamazuva iwayo mambo Ahashivheroshi agere pachigaro chake choushe chakange chiri paShushani panhare yamambo,
\v 3 pagore rechitatu rokubata kwake ushe, akaitira machinda ake ese navaranda vake mutambo; hondo dzePerisia neMedhia, navakuru namachinda enyika vakange vari pamberi pake.
\v 4 Akavaratidza fuma youshe hwake hwakarumbidzwa, nokukudzwa koumambo hwake hwakaisvonaka mazuva mazhinji, ari mazuva ane zana namakumi masere.
\v 5 Zvino mazuva iwayo akati apera, mambo akaitira mutambo vanhu vese vakange vari paShushani panhare yamambo, vakuru navadiki, mazuva manomwe pachivanze chemunda panhare yamambo;
\v 6 pakange pane micheka michena nemipfumbu nemitema yakange yakasungwa nezvisungo zvemicheka yakaisvonaka nemishava pazvindori zvesirivha nembiru dzamabwe machena; zvigaro zvakange zviri zvegoridhe nesirivha zvakagadzikwa paguva rakaitwa namabwe matsvuku, namachena, namashora, namatema.
\v 7 Vakapiwa zvokunwa mumikombe yegoridhe, asi mikombe yakange isina kufanana, newaini yamambo zhinji, mambo asingavanyimi napadiki.
\v 8 Vakanwa nomurairo wokuti munhu arege kurovererwa; nokuti mambo akange araira varanda vese veimba yake, kuti vaitire umwe neumwe sezvaakange achida nomoyo wake.
\v 9 Navahosi Vhashiti vakaitirawo vakadzi mutambo paimba yamambo yakange iri yamambo Ahashivheroshi.
\p
\v 10 Zvino nezuva rechinomwe moyo wamambo wakati uchifara newaini, akaraira Mehumani, naBhizita, naHaribhona, naBhigita, naAbhagata, naZetari, naKarikasi, ivo vatenwa vanomwe vaibata pamberi pamambo Ahashivheroshi,
\v 11 kuti vauye navahosi Vhashiti pamberi pamambo, vane korona youhosi, kuti vanhu namachinda vawone kunaka kwavo; nokuti vakange vakanaka pakuonekwa.
\v 12 Asi vahosi Vhashiti vakaramba kuuya sezvavakange varairwa namambo nomuromo wevatenwa; ipapo mambo akatsamwa kwazvo, shungu dzake dzikamuka mukati make.
\p
\v 13 Ipapo mambo akati kuvarume vakangwara vaiziva nguva (nokuti saizvozvo mambo wairangana navese vaiziva murau nezvakatongwa;
\v 14 vakange vagere pedo naye vaiva Karishena, naShetari, naAdhimata, naTarishishi, naMereesi, naMarisena, naMemukani, iwo machinda manomwe ePerisia neMedhia, vaisionana namambo, vaigara pazvigaro zvokutanga paushe):
\v 15 Murairo unoti kudini, tichaitireiko vahosi Vhashiti, zvavakaramba kuita sezvavakarairwa namambo Ahashivheroshi nomuromo wavaranda?
\v 16 Ipapo Memukani akapindura mambo namachinda, akati: Vahosi havana kutadzira mambo chete, asi namachinda osewo, navanhu vese vari munyika dzese dzamambo Ahashivheroshi.
\v 17 Nokuti ichi chakaitwa navahosi chichapararira pakati pavakadzi vese, zvino vachashora varume vavo, kana zvichinzi: Mambo Ahashivheroshi akaraira vahosi Vhashiti kuti vauyiswe pamberi pake, asi vakaramba kuuya.
\v 18 Nhasi vakadzi vamachinda ePerisia neMedhia, vakanzwa zvakaitwa navahosi, achataurawo zvakadaro kumachinda ese amambo. Naizvozvo kushora nokutsamwa kukuru kuchamuka.
\v 19 Kana mambo achifara nazvo, mambo ngaateme murairo une simba ramambo, unyorwe pamirairo yavaPerisia navaMedhia, urege kushandurwa. Kuti Vhashiti arege kuzouyazve pamberi pamambo Ahashivheroshi; mambo ngaape umwe wakaita saye akanaka kupfuura iye uhosi hwake.
\v 20 Zvino kana chirevo chamambo chavatema, chikaparidzwa paushe hwake hwese (nokuti ukuru kwazvo), vakadzi vese vachakudza varume vavo, vese vakuru navadiki.
\v 21 Shoko iro rikafadza mambo namachinda; mambo ndokuita sezvakarehwa naMemukani.
\v 22 Nokuti akatuma tsamba kumativi ese enyika dzese dzamambo, divi rimwe nerimwe renyika nomunyorero wayo, norudzi rumwe norumwe norurimi rwarwo, kuti murume umwe neumwe ave murairi mumba make, ataure norurimi rwake.
