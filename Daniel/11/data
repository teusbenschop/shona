\c 11
\p
\v 1 Kana ndirini, negore rokutanga raDhariyasi muMedhiya, ini ndakasimuka kundomutsigira nokumudzivirira.
\s Hondo dzaVaPeresia naVaGiriki
\p
\v 2 Zvino ndichakuzivisa chokwadi. Tarira, paPeresia pachamukazve madzimambo matatu; wechina achava mupfumi kupfuura ivavo vese; zvino kana asimba kwazvo nefuma yake, achamutsa vamwe vese kuzorwa noushe hweGirisi.
\v 3 Zvino mambo ane simba achamuka, achabata ushe nesimba guru, achiita sezvaanoda.
\v 4 Kana amuka, ushe hwake huchadamburwa, ndokuparadzanisirwa kumhepo ina dzokudenga, asi hahungaendi kuvazukuru vake, uye hahungaenzani nesimba raakabata naro iye; nokuti ushe hwake huchadzurirwa vamwe kunze kwaivavo.
\p
\v 5 Mambo wekuchamhembe achava nesimba, neumwe wamachinda ake; zvino iye achamupfuura nesimba, ndokubata ushe; ushe hwake huchava ushe hukuru.
\v 6 Kana mamwe makore apfuura, vachaita sungano; mukunda wamambo wechamhembe achaenda kuna mambo wokumaodzanyemba kuzoenzaniswa, asi iye mukunda haangarambi ane simba roruoko rwake; kunyange naiye mambo haangamiri, nesimba roruoko rwake; asi mukunda, navakauya naye, naiye akamubereka, naiye akamusimbisa nenguva idzo vachaiswa pakuparadzwa.
\v 7 Asi pabukira remidzi yake umwe achamuka panzvimbo yake; iye acharwa namambo wokumaodzanyemba, acharwa navo nokuvakunda.
\v 8 Achatapawo vamwari vavo, pamwe chete nemifananidzo yavo yakaumbwa, nemidziyo yavo yakanaka yesirivha negoridhe, achindozviisa Egipita; ipapo acharega mambo wokumaodzanyemba mamwe makore.
\v 9 Achapindawo muushe hwamambo wechamhembe, asi achazodzokera kunyika yake.
\p
\v 10 Vanakomana vake vachanorwa, vachaunganidza boka guru ravarwi, richauya, nokupararira, ndokupfuura neseri; ipapo richadzoka ndokuzorwa kusvikira panhare yake.
\v 11 Zvino mambo wechamhembe achatsamwa zvikuru, achanorwa naye, naiye mambo wokumaodzanyemba; asi iye achakokera boka guru, boka iro richaiswa mumaoko ake.
\v 12 Boka iro richatapwa, zvino mwoyo wake uchazvikudza; uchaparadza vana makumi ezvuru, asi haangakundi.
\v 13 Zvino mambo wokumaodzanyemba achadzoka, ndokukokera boka guru kune rokutanga; achauya pakupera kwenguva dziya, dziya dzamakore ane hondo huru nenhumbi zhinji.
\p
\v 14 Nenguva idzo vazhinji vachamukira mambo wechamhembe; uye vana vavanopenga pakati pavanhu vako vachazvikudza, kuti vasimbise zvawakaratidzwa; asi vachaparadzwa.
\v 15 Zvino mambo wokumaodzanyemba achasvika, ndokuvatutira murwi wokurwa, ndokukunda guta rakavakirwa kwazvo; hondo dzechamhembe handzingagoni kumira, kunyange navanhu vake vakatsaurwa, uye vachashayiwa simba rokumira naro.
\v 16 Asi uyo anouya kuzorwa naye achaita sezvaanoda, hakuna angamira pamberi pake; zvino iye achamira panyika yakaisvonaka, akabata kuparadza muruoko rwake.
\v 17 Ipapo achashingaira kuuya nesimba roushe hwake hwese, ane sungano yake; achaita izvozvo, achamupa mwanasikana wavakadzi, kuti amuparadze; asi zvichakona, haana chaachawana.
\v 18 Shure kwaizvozvo acharinzira chiso chake kuzvivi, ndokukunda zvizhinji; asi umwe mukuru wehondo achagumisa kushoora kwake; kunze kokuti achadzosera kushoora kwake kuna iye amene.
\v 19 Ipapo acharinzira chiso chake kunhare dzenyika yake; asi achagumburwa nokuwa, ndokushayikwa.
\p
\v 20 Zvino panzvimbo yake kuchamuka umwe achatuma muteresi kupfuura pakaisvonaka paushe hwake, asi kana mazuva mashoma apera uchaparadzwa, zvisingaitwi nehasha kana nokurwa.
\v 21 Panzvimbo yake kuchamuka munhu anofanira kuzvidzwa, akange asina kupiwa kukudzwa koushe; asi iye achasvika nenguva yokufara kwavanhu, ndokutora ushe nokubata kumeso.
\v 22 Hondo dzinokukura dzichakukurwa pamberi pake, dzichaparadzwa; zvirokwazvo, naiye muchinda wesunganowo.
\v 23 Kana apedza kusungana navo, achavanyengera; nokuti achakwirira, nokuva nesimba navanhu vashoma.
\v 24 Nenguva yokufara kwavanhu achapinda pamativi akaorera enyika; achaita zvisina kumboitwa namadzibaba ake, kunyange namadzibaba amadzibaba ake; achaparadzira pakati pavo zvaakatapa nezvaakapamba nenhumbi; achatanda mano ake pamusoro penhare, asi nenguva chete.
\v 25 Ipapo achamutsira mambo wezasi simba rake nomwoyo wake, ane hondo huru kwazvo ine simba; asi haangamiri, nokuti vachamutandira mano.
\v 26 Vanodya zvokudya zvake, ndivo vachamuparadza; hondo yake ichapararira, vazhinji vachawira pasi vaurawa.
\v 27 Kana ari madzimambo awo maviri, mwoyo yavo ichada kuita zvakashata, vachareva nhema vari patafura rimwe; asi hazvingabatsiri, nokuti kuguma kuchasvika nenguva yakatarwa.
\v 28 Ipapo achadzokera kunyika yake nenhumbi zhinji; mwoyo wake uchavenga sungano, achaita sezvaanoda, ndokudzokera kunyika yake.
\p
\v 29 Nenguva yakatarwa uchadzoka, ndokusvika kunyika yechamhembe; asi nenguva yokupedzisira hazvingaiti sapakutanga.
\v 30 Nokuti zvikepe zveKitimi zvichauya kuzorwa naye; naizvozvo achaora mwoyo, ndokudzoka akatsamwa pamusoro pesungano, ndokuita sezvaanoda; achadzoka, ndokuva nehanya navakaramba sungano tsvene.
\v 31 Hondo dzichamutswa naye, dzichamhura nzvimbo tsvene, iye nhare, vachabvisa chipo chinopiswa nguva dzese, ndokumutsa chinonyangadza chinoparadza.
\v 32 Vanoitira sungano zvakaipa, achavatsausa nokubata kumeso; asi vanhu vanoziva Mwari wavo, vachava nesimba, vachaita mabasa makuru.
\v 33 Vakachenjera pakati pavanhu vachadzidzisa vazhinji; asi vachaparadzwa nomunondo, uye nemurazvo womoto, uye nokutapwa, uye nokupambiwa mazuva mazhinji.
\v 34 Zvino kana voparadzwa vachabatsirwa nokubatsirwa kudiki; asi vazhinji vachazviisa kwavari nokubata kumeso.
\v 35 Vamwe vavo vakachenjera vachaparadzwa, kuti vaedzwe, vacheneswe, kusvikira kunguva yokupedzisira; nokuti nguva yokupedzisira ichigere kusvika.
\p
\v 36 Mambo uyo achaita sezvaanoda; achazviita mukuru, achazvikudza achiti ndinopfuura vamwari vese, achataura zvinhu zvinoshamisa pamusoro paMwari wavamwari; iye achafara pane zvaanoita kusvikira kutsamwa kwapera, nokuti zvakatemwa zvichaitika.
\v 37 Uye haangavi nehanya navamwari vamadzibaba ake, kana norudo rwavakadzi, haangavi nehanya namwari upi noupi; nokuti achazvikudza achiti ndakapfuura vese.
\v 38 Asi panzvimbo yazvo achakudza mwari wenhare; mwari wakange asingazikamwi namadzibaba ake, ndiye waachakudza negoridhe nesirivha namabwe anokosha nezvinhu zvinodikanwa.
\v 39 Acharwa nenhare dzakaisvobata achibatsirwa namwari wavatorwa; ani nani waanorangarira, iye achakudzwa naye zvikuru; achavabatisa ushe pamusoro pavanhu vazhinji, achivagovera nyika uve mubairo wavo.
\p
\v 40 Zvino nenguva yokupedzisira mambo wechamhembe achapesana naye; mambo wokumaodzanyemba achauya kuzorwa naye sechamupupuri, ane ngoro navatasvi vamabhiza nezvikepe zvizhinji, achapinda munyika idzo, ndokupararira, ndokupfuura neseri.
\v 41 Achapindawo munyika yakaisvonaka, nyika zhinji dzichakundwa, asi idzi dzicharwirwa paruoko rwake, dzinoti Edhomu, neMoabhu norutivi rwakanaka rwavana vaAmoni.
\v 42 Achatambanudzirawo ruoko rwake kune dzimwe nyika; nyika yeEgipita haingapukunyuki.
\v 43 Asi achava anesimba pamusoro pefuma yegoridhe nesirivha, napamusoro pezvinhu zvese zvinokosha zveEgipita; vaRibhia navaItiyopiya vachatevera makwara ake.
\v 44 Asi mashoko anobva kumabvazuva nokumaodzanyemba achamuvhundusa; ipapo achabuda nehasha kwazvo kundoparadza nokupedza chese vazhinji.
\v 45 Achadzika matende ake oushe pakati pemakungwa negomo dzvene rakaisvonaka; kunyange zvakadaro achasvika pakuguma kwake, achashayiwa anomubatsira.