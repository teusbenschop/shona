\c 2
\s Dhaniyeri anodudzira zvakarotwa namambo Nebhukadhinezari
\p
\v 1 Negore rechipiri rokubata ushe kwaNebhukadhinezari, Nebhukadhinezari akarota hope; mweya wake ukatambudzika, hope dzake dzikatiza.
\v 2 Ipapo mambo akaraira kuti vachenjeri nen'anga navaroyi naVaKaradhiya vadamwe kuzodudzira mambo kurota kwake. Ipapo vakapinda vakamira pamberi pamambo.
\v 3 Mambo akati kwavari: Ndarota hope, zvino mweya wangu unotambudzika ndichiti ndinzwisise kurota kwangu.
\v 4 Ipapo VaKaradhiya vakataura namambo norurimi rwaVaSiriya, vakati: Mambo ngaararame nokusingaperi! Udzai varanda venyu kurota kwenyu, isu tigokuzivisai kududzirwa kwazvo.
\v 5 Mambo akapindura, akati kuna VaKaradhiya, Shoko ratemwa neni; kana mukasandizivisa kurota kwangu nokududzirwa kwazvo, muchagurwa-gurwa, uye dzimba dzenyu dzichaitwa durunhuru.
\v 6 Asi kana mukandizivisa kurota kwangu nokududzirwa kwazvo, muchapiwa neni zvipo nemibairo nokukudzwa kukuru; naizvozvo chindizivisai kurota nokududzirwa kwazvo.
\v 7 Ivo vakapindura rwechipiri, vachiti: Mambo ngaaudze varanda vake kurota kwake, isu tigokuzivisai kududzirwa kwazvo.
\v 8 Mambo akapindura, akati: Ndinoziva kwazvo kuti imwi munongotsvaka kuwedzerwa nguva, nokuti munoona kuti shoko iri ratemwa neni.
\v 9 Asi kana mukasandizivisa kurota kwangu, mucharohwa nomurairo umwe chete, nokuti makazvigadzira kutaura mashoko enhema akashata pamberi pangu, kusvikira nguva yashanduka; naizvozvo chindiudzai kurota kwangu, ipapo ndichaziva kuti mungandizivisa kududzirwa kwazvo.
\p
\v 10 VaKaradhiya vakapindura pamberi pamambo, vakati: Hakuna munhu pasi pese angagone kuzivisa shoko iri ramambo, nokuti hakuna mambo kana ishe, kana mubati akatongotsvaka chinhu chakadai kune wakachenjera kana n'anga, kana muKaradhiya upi noupi.
\v 11 Chinhu chinobvunzwa namambo chikuru kwazvo, hakuna angachizivisa kuna mambo, asi vamwari ugaro hwavo hahusi pa\add neve\add*nyama.
\v 12 Nemhaka iyi mambo akatsamwa, akava nehasha kwazvo, akaraira kuti vachenjeri vese veBhabhironi vaurawe.
\v 13 Naizvozvo chirevo chakatemwa kuti vachenjeri vaurawe, vakatsvakawo Dhaniyeri neshamwari dzake kuti vaurawe.
\p
\v 14 Ipapo Dhaniyeri akapindura Arioki nenjere nokungwara, iye mukuru wachengeti vamambo, akange abuda kundouraya vachenjeri veBhabhironi;
\v 15 akati kuna Arioki mukuru wavachengeti vamambo: Chirevo ichi chamambo chine chimbichimbi neiko? Ipapo Arioki akazivisa Dhaniyeri shoko iro.
\v 16 Zvino Dhaniyeri akapinda kuna mambo, akakumbira kwaari kuti amutarire nguva, azivise mambo kududzirwa kwazvo.
\v 17 Ipapo Dhaniyeri akaenda kumba kwake, akanozivisa shamwari dzake Hananiya naMishaeri naAzariya, shoko iro;
\v 18 kuti vakumbire nyasha kuna Mwari wokudenga pamusoro pechinhu ichi chakavanzika, kuti Dhaniyeri neshamwari dzake varege kuparadzwa pamwe chete navamwe vachenjeri veBhabhironi.
\p
\v 19 Ipapo chinhu icho chakavanzika chakaziviswa Dhaniyeri pane chaakaratidzwa usiku. Dhaniyeri akatenda Mwari wokudenga.
\v 20 Dhaniyeri akapindura, akati: Zita raMwari ngaritendwe nokusingaperi-peri, nokuti uchenjeri nesimba ndezvake.
\v 21 Ndiye anoshandura nguva nemisi; ndiye anobvisa madzimambo, nokugadza madzimambo; ndiye anopa vakachenjera uchenjeri, navane njere zivo;
\v 22 ndiye anozivisa zvinhu zvakadzama nezvakavanzika; ndiye anoziva zviri murima; chiedza chinogara kwaari.
\v 23 Ndinokutendai nokukurumbidzai, imwi Mwari wamadzibaba angu, makandipa uchenjeri nesimba, mukandizivisa zvino zvatakakumbira kwamuri; nokuti makatizivisa shoko ramambo.
\p
\v 24 Naizvozvo Dhaniyeri akapinda kuna Arioki, akange arayirwa namambo kuparadza vachenjeri veBhabhironi; akanoti kwaari: Rega hako kuparadza vachenjeri veBhabhironi; ndiise pamberi pamambo, ndichazivisa mambo kududzirwa kwazvo.
\v 25 Ipapo Arioki akaisa Dhaniyeri pamberi pamambo nokukasira, akati kwaari: Ndawana munhu pakati pavana vokutapwa vaJudha, achazivisa mambo kududzirwa kwazvo.
\v 26 Mambo akapindura, akati kuna Dhaniyeri, ainzi Bheteshazari. Iwe unogona kundizivisa kurota kwandakaona, nokududzirwa kwazvo here?
\v 27 Dhaniyeri akapindura mambo, akati: Chinhu chakavanzika, chakarehwa namambo, hakuna vane njere, kana n'anga, kana vachenjeri, kana vafemberi vangazivisa mambo izvozvo;
\v 28 asi kudenga kuna Mwari anozivisa zvakadzama; ndiye akazivisa mambo Nebhukadhinezari zvichazovapo pamazuva okupedzisira. Kurota kwenyu, nezvamakaratidzwa mumusoro wenyu panhovo dzenyu, hezvi;
\v 29 kana murimi, mambo, pfungwa dzenyu dzakauya kwamuri muri panhovo dzenyu, mukarangarira zvichazoitwa pashure; zvino anozivisa zvakadzama, ndiye akakuzivisai zvichazoitwa.
\v 30 Asi kana ndirini, chinhu ichi chakavanzika hachina kundiziviswa nokuda kwenjere dzandinadzo dzinopfuura dzavamwe vapenyu vese, asi kuti mambo aziviswe kududzirwa kwazvo, uye kuti muziviswe pfungwa dziri mumwoyo wenyu.
\p
\v 31 Imi mambo makatarira, mukaona chifananidzo chikuru. Chifananidzo ichi, chaiva chikuru kwazvo, chaiva nokubwinya kwakakurisisa, chakange chimire pamberi penyu; chakange chichityisa pakuonekwa kwacho.
\v 32 Kana chiri chifananidzo ichi, musoro wacho wakange uri wegoridhe rakaisvo-naka, chipfuva chacho namaoko acho zvakange zviri zvesirivha, dumbu racho nechiuno chacho zvakange zviri zvendarira,
\v 33 makumbo acho akange ari edare, uye tsoka dzacho dzaiti pamwe dare pamwe ivhu.
\v 34 Makaramba muchitarira kusvikira muchiona ibwe richivezwa, asi zvisingaitwi namaoko omunhu, rikarova chifananidzo patsoka dzacho dzaiva dzedare nevhu, rikadziputsa-putsa.
\v 35 Ipapo dare nevhu nendarira nesirivha negoridhe zvakaputsanyiwa pamwe chete, zvikafanana nehundi iri paburiro nenguva yezhizha; zvikatorwa nemhepo, zvikasawanirwa nzvimbo; asi ibwe, rakange rarova chifananidzo, rakazoita gomo guru, rikazadza pasi pese.
\p
\v 36 Ndizvo zvamakarota; zvino tichazvidudzira pamberi pamambo.
\v 37 Imwi mambo muri mambo wamadzimambo, makapiwa naMwari wokudenga ushe noumambo nesimba nokubwinya;
\v 38 pese panogara vana vavanhu, wakaisa paruoko rwenyu mhuka dzesango neshiri dzokudenga, akakuitai mubati wazvo zvese; imwi ndimi musoro wegoridhe.
\v 39 Shure kwenyu bwumwe vushe bwuchamuka, vudiki kwamuri; tevere vushe hwechitatu hwendarira; huchabata panyika yese.
\v 40 Ushe hwechina huchava nesimba sedare, sezvinoita dare rinoputsanya nokuparadza zvese; sezvinoita dare rinopwanya izvi zvese, saizvozvo uchaputsanya nokupwanya.
\v 41 Zvamakaona tsoka nezvigumwe, zvakaitwa pamwe nevhu romuumbi wehari, pamwe nedare, uchava ushe hwakaganhurwa; asi simba redare richavamo, zvamakaona dare rakavenganiswa nevhu vokuumba naro.
\v 42 Zvamakumbo zvazvakange zvakaitwa pamwe nedare pamwe nevhu, saizvozvo ushe huchava pamwe nesimba, pamwe haungatani kuputsika.
\v 43 Uye zvamakaona dare rakavenganiswa nevhu rokuumba naro, saizvozvo vachavengana namarudzi avanhu, asi havanganamatirani, sezvinoita dare risinganamatirani, nevhu.
\v 44 Zvino namazuva amadzimambo iwayo Mwari wokudenga achamutsa ushe, usingatongozoparadzwi, uye simba rahwo haringapfuuri kuno rumwe rudzi rwavanhu; asi ihwo uchaputsanya nokuparadza ushe uhwo hwese, ihwo huchamira nokusingaperi.
\v 45 Zvamakaona ibwe richivezwa mugomo, zvisingaitwi namaoko avanhu rikaputsa-putsa dare nendarira nevhu nesirivha negoridhe, Mwari mukuru akazivisa mambo zvichazoitwa pashure; kurota uku ndokwechokwadi, nokududzirwa kwazvo ndokwechokwadi.
\p
\v 46 Ipapo mambo Nebhukadhinezari akawira pasi nechiso chake, akanamata Dhaniyeri, akaraira kuti vamuvigire chipo nezvinonhuhwira zvinozipa.
\v 47 Mambo akapindura Dhaniyeri, akati: Zvirokwazvo, Mwari wako ndiye Mwari wavamwari, naIshe wamadzimambo, nomuzivisi wezvakadzama, iwe zvawakagona kuzivisa chinhu ichi chakavanzika.
\v 48 Ipapo mambo akaita Dhaniyeri mukuru, akamupa zvipo zvikuru zvizhinji, akamuita mubati wenyika yese yeBhabhironi, nokumuitawo mutariri mukuru wavakachenjera vese veBhabhironi.
\v 49 Dhaniyeri akakumbira kuna mambo, akagadza Shadhireki naMisheki naAbhedhinego vakava varairi vezvinhu zvese zvenyika yeBhabhironi; asi Dhaniyeri akagara pasuwo ramambo.