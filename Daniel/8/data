\c 8
\s Chiratidzo chegondohwe nenhongo
\p
\v 1 Negore rechitatu rokubata ushe kwamambo Bheshazari, ini Dhaniyeri ndakaratidzwa chiratidzo, shure kwechiya chandakaratidzwa pakutanga.
\v 2 Ndikaona pane zvandakaratidzwa; zvino ndakati ndichitarira, ndakange ndiri paShushanini, paimba yamambo, iri panyika yeErami; ndikaona pane zvandakaratidzwa, ndiri parwizi Urai.
\v 3 Ndikarinzira meso angu, ndikatarira, ndikaona gondohwe rimire pamberi porwizi, rine nyanga mbiri; nyanga dzakange dzakareba, asi rumwe rwakange rwakapfuura rumwe nokureba; rwakange rwakareba ndirwo rwakabuda shure.
\v 4 Ndikaona gondohwe richitunga kumativi amavirazuva, nokumaodzanyemba, nechamhembe, hakuna zvipfuwo zvaigona kuramba zvimire pamberi paro, uye kwakange kusina aigona kurwira pasimba raro; asi rakaita parakada napo, rikazvikudza.
\v 5 Zvino ndakati ndichafunga izvozvo, ndikaona nhongo ichibva kumavirazuva ichifamba panyika pese, asi isingatsiki pasi; zvino nhongo yakange ino runyanga rukuru pakati pameso ayo.
\v 6 Ikasvika pagondohwe, raiva nenyanga mbiri, randakaona rimire pamberi porwizi, ikamhanyira kwariri nehasha dzesimba rayo.
\v 7 Ndikaona ichiswedera pedo negondohwe, hasha dzayo dzikarimutsirwa, ikatunga gondohwe, ikavhuna nyanga dzaro mbiri; gondohwe rakange risina simba kumira pamberi payo; asi yakariwisira pasi, pamusoro paro, hakuna akagona kurwira gondohwe pasimba rayo.
\v 8 Nhongo ikazvikudza zvikuru kwazvo; zvino yakati yasimba, runyanga rukuru ndokuvhunika, nyanga huru ina dzikabuda panzvimbo yarwo, dzakatarira kumhepo ina dzokudenga.
\v 9 Zvino kuno rumwe rwadzo kwakabuda runyanga rudiki, rwakazokura kwazvo, kumativi echamhembe, nokumavirazuva, nokunyika yakaisvonaka.
\v 10 Rukakura kusvikira iko kuhondo dzokudenga, rukawisira pasi dzimwe hondo nenyeredzi, ndokutsika pamusoro pazvo.
\v 11 Rukazvikudza kusvikira kumuchinda wehondo; rukamutorera chipo chinopiswa nguva dzese, nzvimbo yeimba yake tsvene ikaputswa.
\v 12 Hondo ikamutswa kuzorwa nechipo chinopiswa nguva dzese nokuda kokudarika; rukawisira pasi chokwadi, rukafara pane zvese zvarwakaita.
\p
\v 13 Ipapo ndakanzwa mutsvenezve akati kuna iye akange achitaura: Ko izvo zvakaratidzwa zvichasvika rini, izvo zvechipo chinopiswa nokusingaperi nokudarika kunoparadza, kuti nzvimbo tsvene nehondo zviregwe zvichitsikwa netsoka?
\v 14 Akati kwandiri: Kusvikira madekwani namangwanani ane zvuru zviviri namazana matatu; ipapo nzvimbo tsvene ichanatswa.
\p
\v 15 Zvino ini, iyeni Dhaniyeri, ndakati ndaona zvandaratidzwa, ndikatsvaka kuzvinzwisisa, ndikaona umwe akange akanditarisa amire pamberi pangu.
\v 16 Ndikanzwa izwi romunhu richibva pakati \add pemahombekombe\add* aUrai, richidana richiti: Gabhurieri, dudzira munhu uyu zvaakaratidzwa.
\v 17 Ipapo akaswedera kwandakange ndimire; zvino akati achisvika, ndikatya, ndokuwira pasi nechiso changu; asi akati kwandiri: Chinzwisisa, iwe mwanakomana womunhu, nokuti zvawakaratidzwa ndezvenguva yokupedzisira.
\v 18 Zvino akati achitaura neni, ndikabatwa nehope kwazvo ndirere nechiso changu pasi; asi akandibata, akandimisa.
\v 19 Akati: Tarira, ndichakuzivisa zvichavapo panguva yokupedzisira yokutsamwa kwaJehovha, nokuti ndezvenguva yakatarwa yokupedzisira.
\v 20 Gondohwe rawakaona, rakange rine nyanga mbiri, ndiwo madzimambo avaMedhiya navaPeresia.
\v 21 Uye nhongo ine mvere ndiye mambo weGirisi; runyanga rukuru ruri pakati pameso ayo ndiye mambo wokutanga.
\v 22 Kana ruri runyanga rwakavhunika, dzimwe ina dzakabuda panzvimbo yarwo, ushe huna huchabuda parudzi urwo, asi haungavi nesimba rarwo.
\v 23 Zvino panguva yokupedzisira youshe hwavo, kana vadariki vazadza chiyero chavo, mambo une chiso chine hasha, anoziva kuita namano akaipa, achamuka.
\v 24 Simba rake richava guru, asi hazvingaitwi nesimba rake chairo; achaparadza zvinoshamisa, asi achafara pane zvese zvaanoita; achaparadza vane simba navanhu vatsvene.
\v 25 Zvino noukiribidi hwake achafambisa nhema noruoko rwake; achazvikudza mumwoyo make, nokuparadza vazhinji vakafara havo. Achamukirawo muchinda wavachinda, asi uchaputswa zvisingaitwi noruoko rwomunhu.
\v 26 Zvawakaratidzwa zvamadekwani nezvamangwanani, zvawakaudzwa, ndezvazvokwadi; asi iwe vanza zvawaona, nokuti ndezvamazuva mazhinji anozouya.
\v 27 Ini Dhaniyeri ndikapera simba, ndikarwara mazuva; ipapo ndikamuka, ndikabata mabasa amambo, ndikashamiswa nezvandakaratidzwa, asi kwakange kusina munhu waizvinzwisisa.