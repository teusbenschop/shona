\c 12
\s Zvenguva yokupedzisira
\p
\v 1 Nenguva iyo Mikayeri achasimuka, iye muchinda mukuru anochengeta vana vavanhu vako; ipapo nguva yenjodzi ichavapo, isina kumbovapo yakadaro kubva pakumuka kwamarudzi avanhu kusvikira nguva iyo; nenguva iyo vanhu vako vacharwirwa, ivo vese vakanyorwa mubhuku.
\v 2 Zvino vazhinji vevarere muvhu rapasi vachamuka, vamwe vachamukira upenyu husingaperi, vamwe kukunyadziswa nokuzvidzwa kusingaperi.
\v 3 Vakachenjera vachapenya sokupenya kokudenga, uye vanodzorera vazhinji kukururama vachapenya senyeredzi nokusingaperi-peri.
\v 4 Asi iwe Dhaniyeri, vanza mashoko, unamire bhuku rechisimbiso, kusvikira kunguva yokupedzisira; vazhinji vachamhanya pese-pese, nezivo ichawanda.
\p
\v 5 Ipapo ini Dhaniyeri ndakatarira, ndikaona vamwe vaviri, umwe pamahombekombe erwizi nechouno mhiri, umwe pamahombekombe erwizi nechemhiri.
\v 6 Kukanzi kumurume akange akapfeka hazu dzemicheka, akange ari pamusoro pemvura yorwizi: Inguva yakadini kusvikira pakuguma kwezvishamiso izvi?
\v 7 Ndikanzwa murume akange akapfeka hazu dzemicheka, akange ari pamusoro pemvura yorwizi, achisimudzira kudenga ruoko rwake rworudyi noruoko rwake rworuboshwe, achipika naiye anorarama nokusingaperi, kuti zvichaita nguva imwe, nedzimwe nguva, nehafu yenguva; kana vapedza kuputsanya simba ravanhu vatsvene, izvi zvese zvichapedziswa.
\p
\v 8 Ndikanzwa, asi handina kuzvinzwisisa, ipapo ndikati: Aiwa ishe wangu, kupera kwezvinhu izvi ndokweiko?
\v 9 Iye akati: Chienda hako, iwe Dhaniyeri, nokuti mashoko awa akavanzwa nokunamirwa nechisimbiso kusvikira panguva yokupedzisira.
\v 10 Vazhinji vachazvinatsa nokuzvichenesa nokubviswa tsvina, asi vakaipa vachaita zvakaipa; hakuna pakati pavakaipa achanzwisisa, asi vakachenjera ndivo vachanzwisisa.
\v 11 Kubva panguva yokubviswa kwechipo chinopiswa nguva dzese, nokumutswa kwechifananidzo chinonyangadza chinoparadza, zvichaita mazuva ane chiuru chimwe namazana maviri namakumi mapfumbamwe.
\v 12 Akaropafadzwa anoramba achimirira kusvikira pamazuva ane chiuru chimwe namazana matatu namakumi matatu namashanu.
\v 13 Asi iwe chienda hako kusvikira kuguma kwavapo; nokuti iwe achazorora, ndokumukirazve mugove wako pakupera kwamazuva iwayo.