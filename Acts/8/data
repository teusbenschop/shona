\c 8
\s Sauro anoshusha vatendi
\p
\v 1 Zvino Sauro waiva achitenderana nerufu rwake. Zvino pazuva iro kwamuka kushushwa kukuru kwakanangana nekereke yaiva paJerusarema; vose ndokuparadzirwa kunyika dzose dzeJudhiya neSamariya, kunze kwevaapositori.
\v 2 Varume vaitya Mwari vakaviga Sitefano, vakamuchema zvikuru.
\v 3 Asi Sauro wakaparadza kereke, achipinda mumba imwe neimwe, achikakata varume nevakadzi nekukumikidza mutirongo.
\s Firipi anoparidza paSamariya
\p
\v 4 Naizvozvo avo vaiva vaparadzirwa vakagura vachiparidza shoko.
\v 5 Firipi ndokuburukira kuguta reSamariya, akaparidza Kristu kwavari.
\v 6 Zvaunga ndokuteerera nemoyo umwe kuzvinhu zvinotaurwa naFiripi, pavakanzwa nekuona zviratidzo zvaaiita.
\v 7 Nokuti mweya yetsvina yakabuda kuvazhinji vaiva vakabatwa, ichidanidzira nenzwi guru; nevazhinji vaiva vakafa mitezo nevaikamhina vakaporeswa.
\v 8 Zvino kwakava nemufaro mukuru muguta iro.
\s Simoni n'anga
\p
\v 9 Zvino umwe murume, wainzi Simoni, waimboita un'anga paguta, achishamisa rudzi rweSamariya, achizviti munhu mukuru;
\v 10 wavaiteerera vose kubva kumudiki kusvika kumukuru, vachiti: Uyu isimba guru raMwari.
\v 11 Zvino vaimuteerera, nokuti waiva avashamisa neun'anga nguva refu.
\v 12 Zvino vakati vatenda Firipi achiparidza mashoko akanaka nezveushe hwaMwari uye nezvezita raJesu Kristu, vakabhabhatidzwa vose varume nevakadzi.
\v 13 NaSimoniwo pachake wakatenda, zvino wakati abhabhatidzwa, wakagara naFiripi; akashamisika, achiona mabasa esimba nezviratidzo zvaiitwa.
\v 14 Zvino vaapositori vaiva paJerusarema vakati vanzwa kuti Samariya yagamuchira shoko raMwari, vakatumira kwavari Petro naJohwani;
\v 15 ivo vakati vaburukira\add ko\add* vakavanyengeterera, kuti vagamuchire Mweya Mutsvene;
\v 16 nokuti waiva asati aburukira pamusoro peumwe wavo, asi vaiva vabhabhatidzwa muzita raIshe Jesu chete.
\v 17 Ipapo vakaisa maoko pamusoro pavo, zvino vakagamuchira Mweya Mutsvene.
\v 18 Zvino Simoni wakati aona kuti nekuiswa kwemaoko evaapositori Mweya Mutsvene waipiwa, akavavigira mari,
\v 19 achiti: Ndipei neni simba iri, kuti pana ani nani wandinoisa maoko pamusoro, agamuchire Mweya Mutsvene.
\v 20 Asi Petro wakati kwaari: Sirivha yako pamwe newe ngazvive zvekuparadzwa, nokuti wafunga kuti chipo chaMwari chingawanikwa nemari.
\v 21 Hauna mugove kana nhaka pashoko iri. Nokuti moyo wako hauna kururama pamberi paMwari.
\v 22 Naizvozvo tendeuka pakuipa kwako uku, ukumbirise Mwari, kuti zvimwe murangariro wemoyo wako uukanganwirwe.
\v 23 Nokuti ndinoona kuti uri munduru inovava, uye musungo weuipi.
\v 24 Zvino Simoni akapindura akati: Ndikumbirirei imwi kuna Ishe, kuti pasava nechimwe chezvinhu zvamataura chingawira pamusoro pangu.
\v 25 Naizvozvo vakati vapupura nekutaura shoko raIshe, vakadzokera kuJerusarema, uye vakaparidza evhangeri mumisha mizhinji yeVaSamariya.
\s Firipi nemuranda waKandase
\p
\v 26 Zvino mutumwa waIshe wakataura kuna Firipi, achiti: Simuka, upfuurire kuchamhembe kunzira inoburuka kubva kuJerusarema ichienda kuGaza; iyo irenje.
\v 27 Zvino wakasimuka akaenda; zvino tarira murume weEtiopia, mutenwa, gurukota guru raKandase mambokadzi weVaEtiopia, waiona nezvefuma yake yose, uye waiva auya kuJerusarema kuzonamata,
\v 28 waiva achidzokera uye agere mungoro yake, achiverenga muporofita Isaya.
\v 29 Mweya ndokuti kuna Firipi: Swedera unamatire pangoro iyi.
\v 30 Firipi ndokumhanyirako, akamunzwa achiverenga muporofita Isaya, ndokuti: Zvino unonzwisisa zvaunoverenga here?
\v 31 Iye ndokuti: Zvino ndingagona sei, kunze kwekuti umwe munhu andirairira? Zvino akakumbira Firipi kuti akwire agare naye.
\v 32 Zvino ndima yerugwaro yaaiverenga yaiva iyi: Wakatungamirirwa segwai \add rinoenda\add* kunobaiwa; uye segwayana rinyerere pamberi pemuvevuri waro, saizvozvo haana kushamisa muromo wake.
\v 33 Mukuninipiswa kwake mutongo wake wakabviswa, zvino ndiani acharondedzera zera rake? Nokuti upenyu hwake hunobviswa panyika.
\v 34 Mutenwa ndokupindura Firipi akati: Ndinokukumbirisa, muporofita anoreva izvi maererano nani? Nezvake amene kana nezveumwewo?
\v 35 Firipi ndokuzarura muromo wake; akatanga parugwaro irworwo, ndokumuparidzira Jesu.
\v 36 Zvino pavaifamba munzira, vakasvika pane imwe mvura; mutenwa ndokuti: Heyi mvura; chii chinondidzivirira kubhabhatidzwa?
\v 37 Firipi ndokuti: Kana uchitenda nemoyo wese, zvinotenderwa. Akapindura ndokuti: Ndinotenda kuti Jesu Kristu Mwanakomana waMwari.
\v 38 Zvino akaraira ngoro kuti imire; ndokuburukira mumvura vari vaviri, Firipi nemutenwa; ndokumubhabhatidza.
\v 39 Zvino vakati vakwira kubva mumvura, Mweya waIshe wakabvuta Firipi; mutenwa ndokusazomuonazve; nokuti wakafamba nenzira yake achifara.
\v 40 Asi Firipi wakawanikwa paAzota; uye achipfuura wakaparidza evhangeri kumaguta ose, kusvika asvika paKesariya.