\c 6
\p
\v 1 Ipapo mambo Dhariusi akaraira, vakanzvera paimba yamabhuku, pavaichengeta fuma paBhabhironi.
\v 2 Vakawana paAkimeta, paimba yamambo, yakange iri parutivi rwenyika yeMedhia, rugwaro rwakapetwa makange makanyorwa kudai kuti varangarire:
\p
\v 3 Pagore rokutanga ramambo Koreshi, mambo Koreshi akaraira, achiti: Kana iri imba yaMwari paJerusarema, imba ngaivakwe, pave pavangabaira zvibairo, nenheyo dzayo dziteyiwe nesimba; kukwirira kwayo kusvike makubhiti ana makumi matanhatu, nokufara kwayo makubhiti ana makumi matanhatu;
\v 4 ngaive nemisara mitatu yamabwe makuru, nomusara umwe wamatanda matsva; mari yokuvaka nayo ngaitorwe paimba yamambo.
\v 5 Nemidziyo yegoridhe nesirivha yeimba yaMwari, yakadeya kutorwa naNebhukadhinezari patemberi paJerusarema, ikaiswa naye Bhabhironi, ngaidzoswe, iiswezve patemberi iri Jerusarema, chimwe nechimwe panzvimbo yacho, mugozviisa mumba yaMwari.
\p
\v 6 Naizvozvo zvino imwi Tatenai mubati wenyika mhiri korwizi, naShetaribhozenai, namakurukota avaAfarisaki, imwi muri mhiri korwizi, chibvai ipapo;
\v 7 varegei pabasa reimba yaMwari; mubati wavaJudha navakuru vavaJudha ngavavake imba iyi yaMwari panzvimbo yayo.
\v 8 Uye ndinoraira zvamunofanira kuitira vakuru ava vavaJudha, kuti imba iyi yaMwari ivakwe, mari yokuvaka nayo ngaitorwe pafuma yamambo, pamutero unoripwa mhiri korwizi, ikurumidze kupiwa varume avo, kuti varege kudziviswa.
\v 9 Uye zvese zvavanoshaiwa, kana nzombe diki, kana makondobwe, kana makwayana, zvokuita nazvo zvipiriso zvinopisirwa Mwari wokudenga, kana gorosi, kana munyu, kana waini, kana mafuta, sezvinotaura vapristi vari Jerusarema, ngavapiwe izvozvo zuva rimwe nerimwe, musingadariki;
\v 10 kuti vagone kuvigira Mwari wokudenga zvibairo zvinonhuhwira zvakanaka, vanyengetererewo upenyu hwamambo, nohwavanakomana vake.
\v 11 Ndatemawo chirevo, kuti ani nani anoshandura shoko iri, bango ribviswe paimba yake, iye aturikwe aroverwe pariri; uye imba yake iitwe durunhuru pamusoro pechinhu ichi;
\v 12 Mwari, akagarisa zita rake ipapo, ngaaparadze madzimambo ese avanhu vachatandavadza maoko avo kushandura chinhu ichi, nokuparadza imba iyi yaMwari iri paJerusarema. Ini Dhariusi ndatema chirevo ichi; ngazviitwe nokukurumidza.
\p
\v 13 Ipapo Tatenai mubati wenyika mhiri korwizi, naShetaribhozenai, namakurukota avo, vakaita izvozvo nokukurumidza, nemhaka yeshoko rakange ratumwa namambo Dhariusi.
\v 14 Vakuru vavaJudha vakavaka, vakapfuurira mberi zvakanaka, vachisimbiswa nokuporofita kwaHagai, muporofita, naZekariya mwanakomana waldho. Vakavaka, vakaipedza, sezvakarairwa naMwari waIsraeri, uye nechirevo chaKoreshi, naDhariusi, naAritashasita mambo wePerisia.
\v 15 Imba iyi ikapedzwa nezuva retatu romwedzi weAdhari pagore retanhatu rokubata ushe kwamambo Dhariusi.
\p
\v 16 Vana vaIsraeri navapristi, naVaRevhi, navamwe vakange vatapwa vakatsaurira Mwari imba iyi nomufaro.
\v 17 Vakabaira pakutsaura imba iyi yaMwari nzombe dzine zana rimwe, namakondobwe ana mazana maviri, namakwayana ana mazana mana; uye nhongo dzembudzi dzine gumi nembiri, dzakaenzana namarudzi aVaIsraeri, chive chipo chezvivi chaVaIsraeri vese.
\v 18 Vakagadza vapristi pamakamu avo, naVaRevhi pamapoka avo, pabasa raMwari paJerusarema; sezvakange zvanyorwa pabhuku yaMozisi.
\p
\v 19 Vatapwa vakaita pasika nezuva regumi namana romwedzi wokutanga.
\v 20 Nokuti vapristi naVaRevhi vakange vazvinatsa nomoyo mumwe, vese vavo vakange vanatswa; vakabaira vatapwa vese pasika, nehama dzavo dzavapristi, naivo vamene.
\v 21 Ipapo vana vaIsraeri, vakange vadzoka pakutapwa, vakadya, ivo navese vakange vazvitsaurira kwavari vachibva pamatsvina avahedheni venyika iyo, kuti vatsvake Jehovha Mwari waIsraeri;
\v 22 vakaita mutambo wezvingwa zvisina kuviriswa mazuva manomwe; nokuti Jehovha akange avafadza, akarereudzira moyo wamambo weAsiriya kwavari, kuti asimbise maoko avo pabasa reimba yaMwari waIsraeri.
