\c 1
\s Koreshi mambo wePerisia anotendera vaJudha kudzokera kunyika yavo
\p
\v 1 Zvino negore rokutanga raKoreshi mambo waPerisia, kuti shoko raJehovha rakarehwa nomuromo waJeremiya riitike, Jehovha akamutsa mweya waKoreshi mambo wePerisia, akaparidza paushe hwake hwese, akazvinyorawo, akati:
\p
\v 2 Zvanzi naKoreshi mambo wePerisia: Jehovha Mwari wokudenga akandipa ushe hwese hwenyika, akandiraira kuti ndimuvakire imba paJerusarema riri paJudha.
\v 3 Zvino ani nani aripo pakati penyu wavanhu vake, Jehovha Mwari wake ngaave naye, ngaakwire hake Jerusarema riri paJudha, kundovaka imba yaJehovha Mwari waIsraeri (ndiye Mwari), anogara Jerusarema.
\v 4 Ani nani akasara, papi napapi paanogara, varume vokwake ngavamubatsirc nesirivha, negoridhe, nenhumbi, nemombe, uye nezvipo zvavanopa nokuzvidira, kuzovaka imba yaMwari iri paJerusarema.
\p
\v 5 Ipapo vakuru vedzimba dzamadzibaba aJudha naBhenjamini vakazvigadzira, navapristi, naVaRevhi, ivo vese vakange vamutswa mweya yavo naMwari, kundovaka imba yaJehovha yakange iri paJerusarema.
\v 6 Uye vese vakange vakavapoteredza vakasimbisa maoko avo nemidziyo yesirivha, negoridhe, nenhumbi, nemombe, nezvinhu zvinokosha, pamwe chete nezvese zvavakapa nomoyo wavo.
\p
\v 7 Naiye mambo Koreshiwo akabudisa midziyo yeimba yaJehovha, yakange yatorwa paJerusarema naNebhukadhinezari ikaiswa naye paimba yavamwari vake;
\v 8 Koreshi, mambo wePerisia akaraira Mitiredhati muchengeti wefuma kubudisa iyeyo, akaiverenga achiipa Sheshibhazari, muchinda waJudha.
\v 9 Kuwanda kwayo ndikoku: Ndiro dzegoridhe dzina makumi matatu, nendiro dzesirivha dzine chiuru chimwe, namapanga ana makumi maviri namapfumbamwe;
\v 10 nembiya dzegoridhe dzina makumi matatu, nembiya dzesirivha dzorumwe rudzi dzina mazana mana negumi, nemimwe midziyo ine chiuru chimwe.
\v 11 Midziyo yese yegoridhe neyesirivha yakange ine zvuru zvishanu namazana mana. Izvo zvese Sheshibhazari akaenda nazvo panguva yokubva kwavatapwa Bhabhironi vachienda Jerusarema.
