\c 31
\s Kudanwa kwaBhezareri naOhoriabhu vanogadzwa pabasa
\p
\v 1 Zvino Jehovha wakataura naMozisi akati:
\v 2 Tarira, ndadana Bhezareri, mwanakomana, waUri, mwanakomana waHuri, worudzi rwaJudha, nezita rake,
\v 3 ndikamuzadza noMweya waMwari, nouchenjeri, nokunzwisisa, nokuziva kwese, nokugona marudzi ese amabasa,
\v 4 kuti afunge mano oumhizha, nokubata nendarama, nesirivha, nendarira,
\v 5 nokuveza mabwe anoiswa mukati, nokuveza matanda, nokugona marudzi ese amabasa.
\v 6 Uye ini, tarira ndakagadza pamwe chete naye Ohoriabhu, mwanakomana waAhisamaki, worudzi rwaDhani; nomumoyo yavese vane moyo yakangwara ndakaisa uchenjeri, kuti, vaite, zvese zvandakakuraira,
\v 7 zvinoti: Tende rokusangana, neareka yechipupuriro, nechifunhiro chokuyananisa chiri pamusoro payo, nenhumbi dzese dzetabhenakeri,
\v 8 netafura nenhumbi dzayo, nechigadziko chemwenje chakaisvonaka nenhumbi dzacho dzese, nearitari yezvinonhuhwira,
\v 9 nearitari yezvipiriso zvinopiswa nenhumbi dzayo dzese, nomudziyo wokushambidzira nechigadziko chawo,
\v 10 nenguvo dzakarukwa zvakanaka, nenguvo tsvene dzaAroni mupristi, nenguvo dzavanakomana vake dzokubata basa roupristi nadzo,
\v 11 namafuta okuzodza nawo, nezvinonhuhwira zvemiti inonaka zvapanzvimbo tsvene; vanofanira kuita zvese sezvandakakuraira.
\s Murairo wesabata
\p
\v 12 Zvino Jehovha wakataura naMozisi akati:
\v 13 Taura navana vaIsraeri, uti: Zvirokwazvo munofanira kuchengeta masabata angu; nokuti chiratidzo pakati pangu nemwi kusvikira kumarudzi enyu ese, muzive kuti ndini Jehovha unokuitai vatsvene.
\v 14 Naizvozvo chengetai sabata, nokuti idzvene kwamuri; ani nani unorizvidza ngaaurawe zvirokwazvo; nokuti ani nani unobata basa ripi neripi naro, munhu uyo ngaabviswe pakati porudzi rwake.
\v 15 Mabasa ese ngaabatwe namazuva matanhatu, asi zuva rechinomwe isabata rokuzorora kwazvo, idzvene kuna Jehovha; ani nani unobata basa ripi neripi nezuva resabata, ngaaurawe zvirokwazvo.
\v 16 Naizvozvo vana vaIsraeri vanofanira kuchengeta sabata, varangarire sabata kusvikira kumarudzi avo ese; ive sungano isingaperi.
\v 17 Chiratidzo pakati pangu navana vaIsraeri nokusingaperi; nokuti Jehovha wakaita denga nenyika namazuva matanhatu, akazorora nezuva rechinomwe, akasimbiswa.
\p
\v 18 Zvino wakati apedza kutaura naMozisi pagomo reSinai, akamupa mabwendefa maviri echipupuriro, mabwendefa amabwe akange akanyorwa neumwe waMwari.
