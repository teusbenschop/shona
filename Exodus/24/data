\c 24
\s Sungano inosimbiswa
\p
\v 1 Zvino wakati kuna Mozisi: Kwira kuna Jehovha, iwe naAroni, Nadhabhi naAbhihu, nemakumi manomwe pavakuru veIsraeri, mufugame muri kure;
\v 2 zvino Mozisi ega achaswedera kuna Jehovha, asi ivo havangaswederi; nevanhu havangakwiri pamwe naye.
\v 3 Zvino Mozisi wakauya ndokurondedzera vanhu mashoko ese aJehovha, nemitongo yese. Vanhu vese ndokupindura nenzwi rimwe ndokuti: Mashoko ese areva Jehovha tichaita.
\v 4 Zvino Mozisi wakanyora mashoko ese aJehovha, ndokumuka mangwanani-ngwanani ndokuvaka aritari pazasi pegomo, neshongwe gumi nembiri, zvichienderana nemarudzi gumi nemaviri aIsraeri.
\v 5 Zvino wakatuma majaya evana vaIsraeri vakapira zvipo zvinopiswa, nekubaira nzombe kuva zvipo zvekuyananisa kuna Jehovha.
\p
\v 6 Mozisi ndokutora hafu yeropa ndokuriisa mumidziyo, uye hafu yeropa wakasasa paaritari.
\v 7 Zvino wakatora bhuku resungano ndokuverenga munzeve dzevanhu. Ivo ndokuti: Zvese Jehovha zvaataura tichaita, uye tichateerera.
\v 8 Zvino Mozisi wakatora ropa akasasa pamusoro pevanhu, ndokuti: Tarirai ropa resungano Jehovha yaakaita nemwi maererano nemashoko awa ese.
\p
\v 9 Zvino Mozisi naAroni, Nadhabhi, naAbhihu, nemakumi manomwe pavakuru vaIsraeri akakwira.
\v 10 Zvino vakaona Mwari waIsraeri nepasi petsoka dzake sebasa rezvitina zvesafiri, nekuita sematenga chaiwo pakuchena.
\v 11 Asi haana kutandavadzira ruoko rwake kuvakuru vevana vaIsraeri; vakaonawo Mwari, ndokudya ndokunwa.
\p
\v 12 Zvino Jehovha wakati kuna Mozisi: Kwira kwandiri mugomo, uye uvepo; zvino ndichakupa mahwendefa emabwe nemurairo nemutemo wandanyora kuvadzidzisa.
\v 13 Mozisi ndokusimuka nemushandiri wake Joshua. Mozisi ndokukwira mugomo raMwari.
\v 14 Ndokuti kuvakuru: Timirirei pano, kusvikira tichidzokerazve kwamuri. Zvino tarirai Aroni naHuri vanemwi; ani nani ane mhaka ngaaende kwavari.
\v 15 Zvino Mozisi wakakwira mugomo, gore ndokufukidza gomo.
\v 16 Zvino kubwinya kwaJehovha kukagara pamusoro pegomo reSinai, gore ndokurifukidza mazuva matanhatu; uye nezuva rechinomwe wakadana kuna Mozisi ari mukati megore.
\v 17 Zvino kuonekwa kwekubwinya kwaJehovha kwakange kwakaita semoto unoparadza pamusoro wegomo pameso evana vaIsraeri.
\v 18 Mozisi ndokupinda mukati megore, ndokukwira mugomo; Mozisi ndokuva mugomo mazuva makumi mana neusiku makumi mana.