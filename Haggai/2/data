\c 2
\s Jehovha anoropafadza tembere yake navanhu vake
\p
\v 1 Nomwedzi wechinomwe, nezuva ramakumi maviri nerimwe romwedzi, shoko raJehovha rakasvika nomuporofita Hagai, richiti:
\v 2 Zvino chitaura naZerubhabheri mwanakomana waShearitieri, mubati waJudha, naJoshua mwanakomana waJehozadhaki, mupristi mukuru, navanhu vese vakasara, uti:
\v 3 Ndiani wakasara pakati penyu, wakadeya kuona imba ino pakubwinya kwayo kokutanga? Zvino munoiona yakadiniko? Pakuona kwenyu haina kuita sapasina here?
\v 4 Asi zvino chiva nesimba, iwe Zerubhabheri ndizvo zvinotaura Jehovha; newe Joshua mwanakomana waJehozadhaki, mupristi mukuru, iva nesimba; nemwi vanhu vese venyika, ivai nesimba, mubate ndizvo zvinotaura Jehovha; nokuti ndinemwi ndizvo zvinotaura Jehovha wehondo.
\v 5 \add Se\add*shoko randakatenderana naro newe pawakakwira kubva muEgipita, saizvozvo Mweya wangu uchagara pakati penyu; musatya.
\p
\v 6 Nokuti zvanzi naJehovha wehondo: Kamwe chete, kwasara chinguva chidiki, ndichazunungusa denga rese, nenyika negungwa, nenyika yakaoma;
\v 7 ndichazunungusa ndudzi dzese; zvese zvinodikanwa nendudzi dzese zvichauya; ndichazadza imba ino nokubwinya, ndizvo zvinotaura Jehovha wehondo.
\v 8 Sirivha ndeyangu, negoridhe nderangu ndizvo zvinotaura Jehovha wehondo.
\v 9 Kubwinya kokupedzisira kweimba ino kuchapfuura kokutanga ndizvo zvinotaura Jehovha wehondo; panzvimbo ino ndichapa rugare ndizvo zvinotaura Jehovha wehondo.
\p
\v 10 Nezuva ramakumi maviri namana romwedzi wepfumbamwe, negore rechipiri raDhariyasi, shoko raJehovha rakasvika nomuporofita Hagai, richiti:
\v 11 Zvanzi naJehovha wehondo: Chibvunza vapristi pamusoro pomuriro, uti:
\v 12 Kana munhu achitakura nyama tsvene mumupendero wenguwo yake, akagunzva nomupendero chingwa, kana zvakabikwa, kana waini, kana mafuta, kana zvokudya zvipi nezvipi, ko zvava zvitsvene here? Vapristi vakapindura, vakati: Kwete.
\v 13 Ipapo Hagai akati: Kana munhu, wakasvibiswa nemhaka yokubata chitunha, akagunzva chinhu chimwe chaizvozvi, ko chasvibiswa here? Vapristi vakapindura, vakati: Chasvibiswa.
\v 14 Ipapo Hagai akapindura, akati: Ndizvo zvakaita vanhu ava norudzi urwu pamberi pangu ndizvo zvinotaura Jehovha; ndizvo zvakaita zvese zvavanoita namaoko avo, uye zvavanobairapo zvakasvibiswa.
\v 15 Zvino fungai henyu kubva pazuva ranhasi muchidzokera shure, ibwe rimwe richigere kuiswa pamusoro pebwe mutembere yaJehovha.
\v 16 Nenguva iyo yese kana munhu achinge asvika pamurwi wezviyo zvezviyero zvina makumi maviri, zvaingovapo zvine gumi; kana munhu akasvika pachisviniro chewaini achiti ndinochera hari dzina makumi mashanu, dzaingovapo dzina makumi maviri.
\v 17 Ndakakurovai nenyunje nokuvhuvha nechimvuramabwe pamabasa ese amaoko enyu; asi hamuna kutendeukira kwandiri ndizvo zvinotaura Jehovha.
\v 18 Chifungai henyu kubva pazuva ranhasi muchienda mberi, kubva pazuva remakumi maviri namana romwedzi wepfumbamwe, kubva pazuva rakateyiwa nheyo dzetembere yaJehovha, fungai izvozvo.
\v 19 Ko mbeu ichimo mudura here? Zvirokwazvo, muzambiringa nomuonde nomupomegiranati nomuorivhi hazvina kubereka; kubva pazuva rino ndichakuropafadzai.
\p
\v 20 Zvino shoko raJehovha rakasvika rwechipiri kuna Hagai nezuva ramakumi maviri namana romwedzi, richiti:
\v 21 Taura naZerubhabheri, mubati waJudha, uti: Ndichazunungusa denga rese nenyika;
\v 22 ndichawisira pasi zvigaro zvoushe; ndichaparadza simba reushe hwendudzi; ndichawisira pasi ngoro navanofamba nadzo; mabhiza navanotasva achawira pasi, umwe neumwe nomunondo wehama yake.
\v 23 Nezuva iro ndizvo zvinotaura Jehovha wehondo ndichakutora iwe, Zerubhabheri, muranda wangu, mwanakomana waShearitieri ndizvo zvinotaura Jehovha ndichakuita sechidhindo; nokuti ndakakusanangura ndizvo zvinotaura Jehovha wehondo.
