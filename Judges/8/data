\c 8
\s Kumwe kurwa kwaGidheoni asi anoramba kuva mambo
\p
\v 1 Zvino varume vaEfuremu vakati kwaari: Watiitireiko, zvausina kutidana nguva yawakanorwa naMidhiani? Vakamupopotera kwazvo.
\v 2 Akati kwavari: Ini zvino ndaiteiko hangu, kana ndichizvifananidza nemi? Handiti zvakaunganidzwa naEfuremu zvinopfuura kukohwa kwese kwaAbhiezeri here?
\v 3 Mwari wakaisa machinda maviri aMidhiani, Orebhi naZeebhi, mumaoko enyu; zvino ini ndaigona kuiteiwo, kana ndichizvifananidza nemi? Ipapo kutsanwa kwavo kwakanyarara kwaari, avaudza izvozvo.
\p
\v 4 Gidheoni akasvika paJoridhani, akayambuka, iye navarume vana mazana matatu vaakange anavo; vakange vaneta, kunyange zvakadaro vakange vachiteverera havo.
\v 5 Akati kuvarume veSukoti: Ipai henyu vanhu ava vanonditevera mapundu ezvingwa, nokuti vaneta; ndinoteverera Zebha naZarimuna, madzimambo aMidhiani.
\v 6 Machinda eSukoti akati: Ko Zebha naZarimuna vatokundwa newe here, zvowoti, tipe hondo yako chingwa?
\v 7 Gidheoni akati: Saka, kana Jehovha akaisa Zebha naZarimuna muruoko rwangu, ndichapura nyama yenyu neminzwa yomurenje norukato.
\p
\v 8 Akabvapo, akakwira Penueri, akanotaura navo saizvozvo. Varume vePenueri vakamupindura sezvakapindura varume veSukoti.
\v 9 Akataurawo navarume vePenueri, akati: Kana ndikadzoka norugare, ndichaputsa rusvingo urwu.
\p
\v 10 Zvino Zebha naZarimuna vakange vari Karikori, vane hondo dzavo varume vane zvuru zvine gumi nezvishanu; ndivo vese vakange vakasara pahondo yese yavana vamabvazuva; nokuti varume vane zvuru zvina makumi matatu, vaigona kurwa nomunondo, vakange vaurawa.
\v 11 Gidheoni akakwira nenzira yavaigara pamatende, nokumabvazuva kweNobha neJogobheha, akakunda hondo, nokuti hondo yakange yakafara.
\v 12 Ipapo Zebha naZarimuna vakatiza, iye akavateverera; akabata madzimambo maviri aMidhiani, Zebha naZarimuna, akavhundusa hondo yese.
\p
\v 13 Gidheoni, mwanakomana waJoashi, akadzoka pakurwa pamukwidza weHeresi.
\v 14 Akabata jaya ravarume veSukoti, akamubvunzisisa; iye akamunyorera mazita amachinda eSukoti, navakuru varo, varume vana makumi manomwe navanomwe.
\v 15 Akasvika kuvarume veSukoti, akati: Tarirai, Zebha naZarimuna, vamakandiseka pamusoro pavo, muchiti: Ko Zebha naZarimuna vatokundwa newe here, zvowoti, tipe varume vako vaneta chingwa?
\v 16 Ipapo akatora vakuru veguta, neminzwa yomurenje norukato, akapura varume veSukoti nazvo.
\v 17 Akaputsa rusvingo rwePenueri, akauraya varume veguta.
\p
\v 18 Ipapo akati kuna Zebha naZarimuna: Varume vamakauraya paTabhori vakange vakadiniko? Vakapindura, vakati: Sezvamakaita imwi, ndizvo zvavakange vakaita ivo; umwe neumwe wakange akafanana nomwana wamambo.
\v 19 Akati: Vakange vari vanin'ina vangu, vanakomana vamai vangu; naJehovha mupenyu, dai makavarega vari vapenyu, ndingadai ndisina kukuurayai imwi.
\v 20 Zvino akati kuna Jeteri, dangwe rake: Simuka, uvauraye. Asi jaya harina kuvhomora munondo waro, nokuti rakatya, zvarakange richiri mukomana.
\v 21 Ipapo Zebha naZarimuna vakati: Simukai imwi, mutiuraye, nokuti sezvakaita murume, ndizvo zvakaita simba rake. Ipapo Gidheoni akasimuka, akauraya Zebha naZarimuna, akatora zvishongo zvakange zvakafanana nomwedzi, zvakange zviri pamitsipa yamakamera avo.
\p
\v 22 Zvino varume VaIsraeri vakati kuna Gidheoni: Mutibate ushe imwi nomwanakomana wenyu, nomwanakomana womwanakomana wenyuwo, nokuti makatiponesa pamaoko aVaMidhiani.
\v 23 Gidheoni akati kwavari: Ini handingakubatiyi ushe, kunyange mwanakomana wangu haangakubatiyi ushe; Jehovha ndiye uchakubatai.
\p
\v 24 Gidheoni akati kwavari: Ndinoda kukumbira chinhu chimwe kwamuri: Umwe neumwe wenyu ngaandipe zvindori zvemhino zviri pakati pezvakapambiwa zvake. Nokuti vakange vane zvindori zvemhino zvegoridhe, nokuti vakange vari VaIshimaeri.
\v 25 Vakapindura vakati: Tichakupai izvo nomoyo wose! Ipapo vakawarira nguvo, umwe neumwe akakandirapo zvindori zvemhino, zvakange zviri pakati pezvakapambiwa zvavo.
\v 26 Zvindori izvo zvemhino zvegoridhe, zvaakakumbira kwavari, pakurema kwazvo zvikasvika mashekeri ane chiuru chimwe namazana manomwe egoridhe; asi havana kuverenga zvishongo zvakange zvakafanana nomwedzi, nezvindori zvaishongwa, nenguvo shava dzaifukwa namadzimambo aMidhiani; havana kuverengawo uketani hwakange huri pamitsipa yamakamera avo.
\v 27 Gidheoni akaita efodhi nazvo, akaiisa muguta rake, ipo paOfura; VaIsraeri vese vakapata vachiitevera ipapo; ukava musungo kuna Gidheoni nokuna veimba yake.
\p
\v 28 Saizvozvo VaMidhiani vakakundwa pamberi pavana vaIsraeri, havana kuzosimudzazve misoro yavo. Nyika ikazorora makore ana makumi mana pamazuva aGidheoni.
\p
\v 29 Zvino Jerubhaari, mwanakomana waJoashi, akanogara mumba make.
\v 30 Gidheoni wakange ana vanakomana vana makumi manomwe vakange vaberekwa naye, nokuti wakange ana vakadzi vazhinji;
\v 31 uye nomurongo wake, wakange ari paShemi, wakamuberekera mwanakomana, akamutumidza zita rinonzi Abhimereki.
\p
\v 32 Gidheoni, mwanakomana waJoashi, akafa akwegura, akavigwa muguva raJoashi baba vake paOfura revaAbhiezeri.
\p
\v 33 Zvino Gidheoni wakati achangofa, vana vaIsraeri vakadzokera shure, vakapata vachitevera vaBhaari, vakaita Bhaari-bheriti mwari wavo.
\v 34 Vana vaIsraeri vakasarangarira Jehovha Mwari wavo, iye wakange avarwira mumaoko avavengi vavo vese kunhivi dzese;
\v 35 uye havana kuitira veimba yaJerubhaari, iye Gidheoni, zvakanaka pamusoro pezvese zvakanaka zvaakange aitira VaIsraeri.
