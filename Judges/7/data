\c 7
\s Vanhu vana mazana matatu vanokunda VaMidhiani
\p
\v 1 Zvino Jerubhaari, ndiye Gidheoni, wakamuka mangwanani, iye navanhu vese vaiva naye, vakanodzika matende avo patsime reHarodhi; misasa yaMidhiani yakange iri nechekumaodzanyemba kwavo, pachikomo cheMore pamupata.
\v 2 Jehovha akati kuna Gidheoni: Vanhu vaunavo vakawandisa, kuti ndiise VaMidhiani mumaoko avo; kuti VaIsraeri varege kuzvikudza pamberi pangu, vachiti: Maoko edu ndiwo akatiponesa.
\v 3 Naizvozvo zvino, enda undoparidza vanhu vazvinzwe, uti: Ani nani unotya, unodedera, ngaadzoke hake, abve pagomo reGiriyadhi. Vanhu vane zvuru zvina makumi maviri nezviviri vakadzoka, vakasara vane zvuru zvine gumi.
\v 4 Ipapo Jehovha akati kuna Gidheoni: Nazvino vanhu vachiri vazhinji, enda navo kumvura ndivaidzepo; zvino kana ndikati kwauri, uyu anofanira kuenda newe, ndiye uchaenda newe; asi kana ndikati kwauri, uyu haafaniri kuenda newe, iye haangaendi.
\v 5 Ipapo akaenda navanhu kumvura; Jehovha akati kuna Gidheoni, umwe neumwe unokapa mvura norurimi sezvinokapa imbwa, unofanira kumuisa kurutivi ari ega; saizvozvowo umwe neumwe unofugama pamabvi ake pakumwa.
\v 6 Zvino vanhu vakange vakapa, vachiisa maoko avo kumiromo, vakasvika varume vana mazana matatu; asi vamwe vese vakafugama pamabvi avo pakunwa mvura.
\v 7 Ipapo Jehovha akati kuna Gidheoni: Ndichakuponesai navarume ava vana mazana matatu vakakapa mvura, nokuisa VaMidhiani muruoko rwako; vanhu vese ngavaende havo, umwe neumwe kutende rake.
\v 8 Naizvozvo vanhu vakatora mbuva yavo mumaoko avo, nehwamanda dzavo; akaendisa vamwe varume vese VaIsraeri, umwe neumwe kutende rake, asi wakasara navana mazana matatu; misasa yaMidhiani yakange iri pasi pake mumupata.
\p
\v 9 Zvino nousiku uhwo Jehovha akati kwaari: Simuka, uburukire kumisasa, nokuti ndakavaisa muruoko rwako.
\v 10 Asi kana uchitya kuburuka, uburuke kumisasa una Pura muranda wako;
\v 11 ugondonzwa zvavanotaura; shure kwaizvozvo maoko ako achasimbiswa kuburukira kumisasa. Ipapo akaburuka ana Pura muranda wake, kusvikira kumudzivo wavarwi, vakange vari pamisasa.
\v 12 Zvino VaMidhiani naVaAmareki navana vese vamabvazuva vakange vari mumupata, vakawanda semhashu; namakamera avo akange asingagoni kuverengwa, akange akawanda sejecha riri pamahombekombe egungwa.
\v 13 Zvino Gidheoni wakati asvika, akanzwa munhu wakange achirondedzera kurota kwake kushamwari yake, akati: Tarira, ndarota hope, ndikaona chingwa chakabikwa chebhari chichikungurukira kumisasa yaMidhiani, chikasvika patende, ndokurirova rikawa; chikaritsindikira, tende rikarara pasi.
\v 14 Shamwari yake ikapindura, ikati: Hachizi chimwe chinhu, asi ndiwo munondo waGidheoni, mwanakomana waJoashi, murume waIsraeri, Mwari wakaisa Midhiani nehondo yese muruoko rwake.
\p
\v 15 Zvino Gidheoni wakati achinzwa kurondedzerwa kokurota uku nokududzirwa kwako, akanamata; akadzokera kumisasa, akati: Simukai, nokuti Jehovha wakaisa misasa yaMidhiani mumaoko enyu.
\v 16 Zvino akakamura varume avo vana mazana matatu, akaita mapoka matatu, akapa umwe neumwe hwamanda muruoko rwake, nezvirongo zvisine chiro, nezhenje mukati mezvirongo.
\v 17 Akati kwavari: Mutarire kwandiri, mugoita seni; tarirai, kana ndichisvika kumudzivo wemisasa, sezvandinoita ini, nemiwo muite saizvozvo.
\v 18 Kana ndoridza hwamanda ini navese vandinavo, nemiwo muridze hwamanda kunhivi dzese dzemisasa, muchiti: Munondo waJehovha nowaGidheoni!
\p
\v 19 Naizvozvo Gidheoni navarume vane zana vaakange anavo, vakasvika kumudzivo wemisasa pakutanga kwenguva yapakati yousiku, vachangoisa varindi, vakaridza hwamanda, vakaputsa zvirongo zvakange zviri mumaoko avo.
\v 20 Ipapo mapoka matatu akaridza hwamanda, vakaputsa zvirongo, vakabata zhenje mumaoko avo oruboshwe, nehwamanda dzokuridza mumaoko avo orudyi, vakadanidzira vachiti: Munondo waJehovha nowaGidheoni!
\v 21 Vakamira umwe neumwe panzvimbo yake, vakakomba misasa; hondo yese ikamhanya, vakaridza mhere, vakatiza.
\v 22 Vakaridza hwamanda dzina mazana matatu, Jehovha akarwisa munondo womumwe neumwe neshamwari yake, uye nehondo yese; hondo ikatiza kusvikira paBhetishita kurutivi rweZerera, kusvikira kumuganhu weAbherimehora, paTabhati.
\v 23 Zvino varume VaIsraeri vakaungana, vachibva kwaNafutari, nokwaAsheri, nokwaManase, vakatevera Midhiani.
\p
\v 24 Gidheoni akatuma nhume panyika yese yamakomo yaEfuremu, akati: Burukai mundorwa naMidhiani, muvatangire kugarira nzizi dzemvura kusvikira paBheti-bhara neJoridhaniwo.
\v 25 Vakabata machinda maviri aMidhiani, Orebhi naZeebhi, vakauraya Orebhi padombo raOrebhi, naZeebhi, vakamuuraya pachisviniro chewaini chaZeebhi, vakatevera VaMidhiani; vakauya nemisoro yaOrebhi naZeebhi kuna Gidheoni mhiri kwaJoridhani.
