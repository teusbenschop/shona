\c 21
\s Vana vaBhenjamini vanotsvakirwazve vakadzi
\p
\v 1 Zvino varume VaIsraeri vakange vapika paMizipa, vachiti: Hakuna umwe wedu uchapa muBhenjamini mukunda wake, kuti ave mukadzi wake.
\v 2 Vanhu vakasvika paBhetieri, vakagarapo pamberi paMwari kusvikira madekwani; vakachema kwazvo.
\v 3 Vakati: Jehovha, Mwari waIsraeri, chinhu ichi chakaitirweiko pakati paIsraeri, kuti nhasi rumwe rudzi rushaikwe pakati paIsraeri?
\v 4 Zvino fume mangwana vanhu vakamuka mangwanani, vakavakapo atari, vakauya nezvipiriso zvinopiswa nezvipiriso zvokuyananisa.
\v 5 Ipapo vana vaIsraeri vakati: Ndianiko pakati pamarudzi ese aIsraeri vasina kukwira kuungano yaJehovha? Nokuti vakange vapika nokupika kukuru pamusoro pomunhu usina kukwira kuna Jehovha paMizipa, vachiti: Zvirokwazvo, anofanira kuurawa.
\v 6 Zvino vana vaIsraeri vakazvidemba pamusoro pavaBhenjamini, hama dzavo, vakati: Nhasi rumwe rudzi rwagurwa pakati paVaIsraeri.
\v 7 Tichadiniko kuti tiwanire vakasara vakadzi, zvatakapika naJehovha, kuti hatingavapi vakunda vedu vave vakadzi vavo?
\p
\v 8 Vakati: Ndianiko pamarudzi aIsraeri usina kukwira kuna Jehovha paMizipa? Onei, kwakange kusina munhu wakabva Jabheshi-Giriyadhi wakakwira kumisasa kuungano.
\v 9 Nokuti vanhu vakati vachiverengwa, onei kwakange kusina munhu wavagere Jabheshi-Giriyadhi ipapo.
\v 10 Zvino ungano ikatumirako varume voumhare kwazvo vane zvuru zvine gumi nezviviri, vakavaraira vachiti: Endai mundouraya vagere Jabheshi-Giriyadhi neminondo inopinza, pamwe chete navakadzi navana.
\v 11 Munofanira kuitawo chinhu ichi: Munofanira kuparadza chese varume vese, nomukadzi umwe neumwe wakamborara nomurume.
\v 12 Zvino vakanowana kuna vagere Jabheshi-Giriyadhi mhandara dzina mazana mana, vasina kumborara nomurume; vakauya navo kumisasa paShiro munyika yeKenani.
\v 13 Zvino ungano yese yakatuma nhume kundotaurirana navana vaBhenjamini vakange vari padombo reRimoni, vakavaparidzira rugare.
\v 14 Nenguva iyo vaBhenjamini vakadzoka; vakavapa vakadzi vavakange vachengeta vari vapenyu pavakadzi veJabheshi-Giriyadhi; asi havana kuvaringana.
\v 15 Vanhu vakazvidemba pamusoro pavaBhenjamini, nokuti Jehovha wakange aparadza vamwe pakati pamarudzi aVaIsraeri.
\p
\v 16 Ipapo vakuru veungano vakati: Tichadiniko kuti tiwanire vakasara vakadzi, vakadzi zvavaparadzwa pakati pavaBhenj amini?
\v 17 Vakati: VaBhenjamini vakapukunyuka vanofanira kuva nenhaka yavo, kuti rudzi rumwe rurege kurova pakati paVaIsraeri.
\v 18 Asi hatingavapi vakunda vedu, vave vakadzi vavo; nokuti vana vaIsraeri vakange vapika, vachiti: Munhu unopa vaBhenjamini mukadzi ngaatukwe.
\p
\v 19 Vakati: Gore rimwe nerimwe kune mutambo waJehovha paShiro, kurutivi rwkumaodzanyemba kweBhetieri, kumabvazuva enzira huru inobva Bhetieri ichikwira Shekemu, nechamhembe kweRebhona.
\v 20 Vakaraira vana vaBhenjamini, vachiti: Endai, mundovandira muminda yemizambiringa;
\v 21 mutarire, muone kana vakunda veShiro vachibuda kuzotamba; zvino mubude paminda yenyu yemizambiringa, murume umwe neumwe agozvitorera mukadzi pakati pavakunda veShiro, muende kunyika yavaBhenjamini.
\v 22 Zvino kana madzibaba avo kana hama dzavo vachiuya kuzovakwirira kwatiri, isu tichati kwavari: Chitipai henyu ivavo zvakanaka, nokuti hatina kuvatapira vese vakadzi pakurwa; nemiwo hamuna kuvapa ivo, mungadai mune mhosva.
\v 23 Vana vaBhenjamini vakaita saizvozvo, vakazvitorera vakadzi kuna vakange vachitamba, vakavaringana; vakaenda navo; vakabva ndokudzokera kunhaka yavo, vakavaka maguta, ndokugara mukati mawo.
\v 24 Zvino vana vaIsraeri vakabvapo nenguva iyo, murume umwe neumwe kurudzi rwake nokumhuri yake; vakabudapo murume umwe neumwe akaenda kunhaka yake.
\p
\v 25 Namazuva iwayo kwakange kusina mambo pakati paIsraeri; murume umwe neumwe waiita sezvaakafunga kuti ndizvo zvakanaka.