\c 17
\s Mika nezvifananidzo zvake
\p
\v 1 Zvino kwakange kuno murume panyika yamakomo yaEfuremu, wainzi Mika.
\v 2 Iye akati kuna mai vake: Mashekeri aya esirivha ane gumi ramazana nezana rimwe amakabirwa, mukatuka mubi wazvo, mukataurawo izvozvo ini ndichizvinzwa, tarirai sirivha iyeyo iri kwandiri; ndini ndakaitora. Ipapo mai vake vakati: Mwanakomana wangu ngaaropafadzwe naJehovha!
\v 3 Akadzosera mashekeri esirivha ane gumi ramazana nezana rimwe kuna mai vake; mai vake vakati: Zvirokwazvo, sirivha iyi ndinoitsaurira Jehovha, kuti mwanakomana wangu aite nayo mufananidzo wakavezwa nomufananidzo wakaumbwa; naizvozvo zvino ndichakudzosera iyo.
\v 4 Zvino wakati adzosera mari iyo kuna mai vake, mai vake vakatora mashekeri esirivha ana mazana maviri, akaapa muumbi, iye akaita nawo mufananidzo wakavezwa nomufananidzo wakaumbwa; zvikagara mumba maMika.
\v 5 Zvino murume uyu Mika wakange ane imba yavamwari, akaita efodhi neterafimi, akaisa maoko umwe wevanakomana vake kuti ave mupristi wake.
\v 6 Pamazuva iwayo kwakange kusina mambo pakati paVaIsraeri; munhu umwe neumwe waiita sezvaakafunga kuti ndizvo zvakanaka.
\p
\v 7 Zvino kwakange kune jaya raibva Bheterehemu-judha, weimba yaJudha, waiva muRevhi, wakange agerepo.
\v 8 Murume uyu akabva paguta, paBheterehemu-judha, kundozvitsvakira nzvimbo yokugara; pakufamba kwake akasvika panyika yamakomo yaEfuremu paimba yaMika.
\v 9 Mika akati kwaari: Wabvepiko? Iye akati kwaari: Ndiri muRevhi weBheterehemu-judha, ndinotsvaka kwandingagara.
\v 10 Mika akati kwaari: Gara neni, uve baba vangu nomupristi wangu, ndikupe mashekeri esirivha ane gumi pagore nenguvo dzokupfeka nezvokudya zvako. Ipapo muRevhi akapinda.
\v 11 MuRevhi akatenda kugara nomunhu uyu; jaya rikava somumwe wavanakomana vake.
\v 12 Mika akaisa maoko muRevhi, jaya iro rikava mupristi wake, akagara mumba maMika.
\v 13 Zvino Mika akati: Ndinoziva kuti Jehovha uchandiitira zvakanaka, zvandava nomupristi wangu ari muRevhi.
