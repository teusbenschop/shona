\c 3
\s Ndudzi dzakasiiwa naJehovha munyika
\p
\v 1 Zvino ndidzo ndudzi dzakasiiwa naJehovha, kuti aidze VaIsraeri nadzo, ivo VaIsraeri vese vakange vasina kuziva hondo dzese dzapaKenani;
\v 2 nemhaka iyochetekuti marudzi avana vaIsraeri azive, kuti avadzidzise kurwa, ivo vasina kumboziva izvozvo pakutanga,
\v 3 vaiti: Madzishe mashanu aVaFirisitia, naVaKenani vese, naVaZidhoni, naVaHivhi, vakange vagere mugomo reRebhanoni, kubva pagomo reBhaariherimoni, kusvikira pavanopinda paHamati.
\v 4 Ivo vakasiiwapo, kuti VaIsraeri vaidzwe navo, kuti kuzikamwe kana vachida kuteerera mirairo yaJehovha yaakange araira madzibaba avo naMozisi.
\s Otinieri
\p
\v 5 Vana vaIsraeri vakagara pakati paVaKenani, naVaHeti, naVaAmori, navaPerizi, naVaHivhi, naVaJebhusi,
\v 6 ivo vakawana vakunda vavo, kuti vave vakadzi vavo, vakapa vanakomana vavo vakunda vavo, vakashumira vamwari vavo.
\v 7 Zvino vana vaIsraeri vakaita zvakaipa pamberi paJehovha, vakakanganwa Jehovha Mwari wavo, vakashumira vaBhaari namatanda avo okunamata nawo.
\v 8 Saka kutsamwa kwaJehovha kwakamukira VaIsraeri, akavatengesa muruoko rwaKushani-rishataimu, mambo weMesopotamia; vana vaIsraeri vakashumira Kushani-rishataimi makore masere.
\v 9 Zvino vana vaIsraeri vakati vachichema kuna Jehovha, Jehovha akamutsira vana vaIsraeri muponesi, wakavaponesa, iye Otinieri, mwanakomana waKenazi, munin'ina waKarebhu.
\v 10 Mweya waJehovha akauya pamusoro pake, akatonga VaIsraeri, akanorwa, Jehovha akaisa Kushani-rishataimi, mambo weMesopotamia, muruoko rwake; ruoko rwake rukakunda Kushani-rishataimi.
\v 11 Ipapo nyika yakazorora makore ana makumi mana. Otinieri, mwanakomana waKenazi, akafa.
\s Ehudhi
\p
\v 12 Zvino vana vaIsraeri vakaitazve zvakaipa pamberi paJehovha, Jehovha akasimbisa Egironi, mambo waMoabhu, kuti arwe naVaIsraeri, nokuti vakange vaita zvakaipa pamberi paJehovha.
\v 13 Akaunganidza kwaari vana vaAmoni naVaAmareki, akanokunda VaIsraeri, vakavatorera guta remichindwe.
\v 14 Vana vaIsraeri vakashumira Egironi, mambo waMoabhu, makore ane gumi namasere.
\p
\v 15 Asi vana vaIsraeri vakati vachichema kuna Jehovha, Jehovha akavamutsira muponesi, iye Ehudhi, mwanakomana waGera, muBhenjamini, munhu waiva neziboshwe; vana vaIsraeri vakatumira Egironi, mambo waMoabhu, chipo naye.
\v 16 Zvino Ehudhi wakazviitira munondo wakange wakarodzwa kunhivi dzese, wakange wakasvika kubhiti rimwe pakureba kwavo; akausungira pasi penguvo dzake pachidya chorudyi.
\v 17 Ipapo akanopa Egironi, mambo waMoabhu, chipo; Egironi wakange ari munhu wakakora kwazvo.
\v 18 Zvino wakati apedza kumupa chipo, akaendisa vanhu vakange vakatakura chipo.
\v 19 Asi iye amene wakadzoka pamifananidzo yakavezwa yamabwe paGirigari, akati: Ndine shoko rakavanzika nemwi mambo. Iye akati: Nyararai. Ipapo vese vakange vamire naye vakabva kwaari.
\v 20 Zvino Ehudhi akaswedera kwaari; iye wakange agere ari ega mumba yake inotonhorera; Ehudhi akati: Ndine shoko kwamuri rinobva kuna Mwari. Iye ndokusimuka pachigaro chake.
\v 21 Ipapo Ehudhi akatandavadza ruoko rwake rworuboshwe, akavhomora munondo pachidya chake chorudyi, akamubaya nawo nomudumbu rake;
\v 22 chibato chikapindawo chichitevera chese, mafuta akadzivira pamusoro pechese, nokuti haana kuvhomora munondo mudumbu rake, mafuta akabuda.
\v 23 Zvino Ehudhi akabuda paberere, akapfiga mikova yeimba yokumusoro shure kwake, akaikiya.
\p
\v 24 Wakati abuda, varanda vake vakasvika, vakawana mikova yeimba yokumusoro yakapfigwa; vakati: Zvimwe unofukidza makumbo ake paimba yake inotonhorera.
\v 25 Zvino vakamira kusvikira vapera mano, asi haana kuzarura mikova yeimba yokumusoro; ipapo vakatora kiyi, vakazarura mukova, vakawana ishe wavo akawira pasi, afa.
\p
\v 26 Asi ivo vachanonoka, Ehudhi akapukunyuka, akapfuura mifananidzo yakavezwa yamabwe, akapukunyukira Seira.
\v 27 Wakati asvikapo, akaridza hwamanda panyika yamakomo yaEfuremu, vana vaIsraeri vakaburuka naye panyika yamakomo, iye akavatungamirira.
\v 28 Akati kwavari: Nditeverei, nokuti Jehovha wakaisa vaMoabhu, vavengi venyu, mumaoko enyu. Vakaburuka vachimutevera, vakanogarira mazambuko aJoridhani paiyambukira vaMoabhu, vakasatendera munhu umwe kuyambuka.
\v 29 Nenguva iyo vakauraya varume vaMoabhu vanenge zvuru zvine gumi, vese vari varume vane simba novoumhare, hakuna munhu umwe wakapukunyuka.
\v 30 Naizvozvo vaMoabhu vakakundwa musi iwoyo noruoko rwaVaIsraeri, nyika ikazorora makore ana makumi masere.
\s Shamugari
\p
\v 31 Shure kwake kwakange kuna Shamugari, mwanakomana waAnati, wakauraya kuVaFirisitia vana mazana matanhatu norutanda rwokubaya mombe narwo; iye akaponesawo VaIsraeri.
