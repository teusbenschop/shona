\c 5
\p
\v 1 Zvino Mozisi akadana Israeri wese, ndokuti kwavari: Inzwa Israeri, zvimiso nezvakatongwa zvandinotaura munzeve dzenyu nhasi, kuti mudzidze muchenjerere kuzviita.
\v 2 Jehovha Mwari wedu wakaita sungano nesu paHorebhu.
\v 3 Jehovha haana kuita sungano iyi nemadzibaba edu, asi nesu, isu tese tiri pano tichirarama nhasi.
\v 4 Jehovha wakataura nemi chiso nechiso mugomo, ari mukati memoto,
\v 5 (ndakamira pakati paJehovha nemwi nenguva iyo, kukuzivisai inzwi raJehovha; nokuti makatya nekuda kwemoto, mukasakwira mugomo); akati:
\p
\v 6 Ndini Jehovha Mwari wako, wakakubudisa munyika yeEgipita, mumba youranda.
\p
\v 7 Usava navamwe vamwari kunze kwangu.
\p
\v 8 Usazviitira mufananidzo wakavezwa, kana uri mufananidzo wechinhu chiri kudenga kumusoro, kana wechiri panyika pasi, kana wechiri mumvura pasi penyika.
\v 9 Usapfugamira izvozvo, kana kuzvishumira; nokuti ini Jehovha Mwari wako, ndiri Mwari une godo; ndinorova vana nokuda kwezvivi zvamadzibaba avo, kusvikira kurudzi rwechitatu norwechina rwavanondivenga;
\v 10 ndichiitira nyasha vane zvuru zvamazana vanondida, vanochengeta mirairo yangu.
\p
\v 11 Usareva zita raJehovha Mwari wako pasina; nokuti Jehovha haangaregi kumupa mhosva unoreva zita rake pasina.
\p
\v 12 Chengeta zuva resabata, rive dzvene, sezvawakarairwa naJehovha Mwari wako.
\v 13 Ubate basa mazuva matanhatu, uite mabasa ako ese.
\v 14 Asi zuva rechinomwe isabata raJehovha Mwari wako; usatongobata mabasa naro, iwe, kana mwanakomana wako, kana mwanasikana wako, kana muranda wako, kana murandakadzi wako, kana mombe yako, kana mbongoro yako, kana chimwe chezvipfuwo zvako, kana mweni wako uri mukati mamasuwo ako; kuti muranda wako nomurandakadzi wako vazorore sewe.
\v 15 Unofanira kurangarira kuti newewo waiva muranda panyika Jehovha Mwari wako akakubudisa nechanza chine simba noruoko rwakatandavadzwa; naizvozvo Jehovha Mwari wako wakakuraira kuti uchengete zuva resabata.
\p
\v 16 Kudza baba vako namai vako, sezvawakarairwa naJehovha Mwari wako; kuti mazuva ako ave mazhinji, ufare panyika yaunopiwa naJehovha Mwari wako.
\p
\v 17 Usauraya.
\p
\v 18 Uye usaita upombwe.
\p
\v 19 Uye usaba.
\p
\v 20 Uye usapupurira wokwako nhema.
\p
\v 21 Uye usachiva mukadzi wowokwako; uye usachochora imba yowokwako, kana munda wake, kana muranda wake, kana murandakadzi wake, kana mombe yake, kana mbongoro yake, kana chimwe chinhu chowokwako.
\p
\v 22 Jehovha wakataura mashoko awa ese pagomo kuungano yenyu yese, ari mukati memoto negore, nokusviba kukuru, nenzwi guru; haana kuwedzera mamwe. Akaanyora pamahwendefa maviri amabwe, akandipa iwo.
\v 23 Zvino imwi makati muchinzwa inzwi richibva mukati merima, negomo richipfuta nomoto, mukaswedera kwandiri, vakuru vese nemarudzi enyu, navakuru venyu,
\v 24 mukati: Tarirai, Jehovha Mwari wedu watiratidza kubwinya kwake noukuru hwake, tikanzwa inzwi rake richibva mumoto; taona hedu nhasi kuti Mwari ungataura nomunhu, akararama hake.
\v 25 Naizvozvo zvino tichafireiko? Nokuti moto uyu mukuru uchatiparadza, kana tikaramba tichinzwa inzwi raJehovha Mwari wedu tichafa.
\v 26 Nokuti ndianiko pakati pavanhu vese wakanzwa inzwi raMwari mupenyu achitaura ari mumoto, sesu, akararama here?
\v 27 Swedera hako iwe, unzwe zvese zvicharehwa naJehovha Mwari wedu, ugozotiudza zvese zvauchaudzwa iwe naJehovha Mwari wedu; tichazvinzwa, nokuzviita.
\v 28 Zvino Jehovha akanzwa inzwi ramashoko enyu, nguva yamakataura neni; Jehovha akati kwandiri: Ndanzwa inzwi ramashoko avanhu ava, avakataura newe; zvese zvavakareva vakataura havo zvakanaka.
\v 29 Dai vaiva nemoyo yakadai, vakanditya nokuchengeta mirairo yangu nguva dzese, kuti zvive zvakanaka navo, ivo navana vavo, nokusingaperi!
\v 30 Enda, undoti kwavari: Dzokerai kumatende enyu.
\v 31 Asi iwe, mira pano kwandiri, ndikuudze murairo wese, nezvakatemwa, nezvakatongwa, zvaunofanira kuvadzidzisa, kuti vazviite panyika yandinovapa, kuti ive yavo.
\v 32 Naizvozvo chenjerai, kuti muite sezvamakarairwa naJehovha Mwari wenyu; musatsaukira kurutivi rworudyi kana rworuboshwe.
\v 33 Munofanira kufamba nenzira yese yamakarairwa naJehovha Mwari wenyu, kuti murarame, zvive zvakanaka nemi, namazuva enyu ave mazhinji panyika iyo, ichava yenyu.
