\c 1
\s Mozisi anoyeuchidza VaIsraeri zvakaitwa murenje
\p
\v 1 Ndiwo mashoko akataurwa naMozisi kuVaIsraeri vese mhiri kwaJoridhani murenje, muMupata wakatarisana neSufi, pakati peParani, neTofera, neRabhani, neHazeroti, neDhizahabhi.
\v 2 Kubva paHorebhu, nenzira yokugomo reSeiri, kusvika paKadheshi-Bharinea, munhu anofamba mazuva ane gumi nerimwe.
\v 3 Zvino pagore ramakumi mana, pamwedzi wegumi nomumwe, nezuva rokutanga romwedzi, Mozisi wakaudza vana vaIsraeri zvese zvavakarairwa naJehovha naye;
\v 4 wakati akunda Sihoni, mambo waVaAmori, wakange agere Heshibhoni, naOgi, mambo weBhashani, wakange agere Ashitaroti, paEdhirei,
\v 5 Mozisi akatanga kududzira murairo uyu vari mhiri kwaJoridhani, panyika yokwaMoabhu, akati:
\v 6 Jehovha Mwari wedu akataura nesu paHorebhu, akati: Makagara nguva yakaringana pagomo iri.
\v 7 Dzokai, mufambe, muende kumakomo aVaAmori nokunzvimbo dzakavakidzana navo, kuMupata, nokumakomo, nokumapani, nokurutivi rwechamhembe, nokumahombekombe egungwa, nokunyika yaVaKenani, nokuRebhanoni, kusvikira kurwizi rukuru, rwizi Furati.
\v 8 Tarirai, ndakaisa nyika pamberi penyu; pindai, mutore nyika yakapikirwa madzibaba enyu naJehovha, kuna Abhurahama, naIsaka, naJakove, kuti vachaipiwa ivo navana vavo vanovatevera.
\p
\v 9 Nguva iyo ndakataura nemi, ndikati: Handigoni kukutakurai ndiri ndega;
\v 10 Jehovha Mwari wenyu wakakuwanzai; tarirai, nhasi mava senyeredzi dzokudenga pakuwanda kwenyu.
\v 11 Jehovha Mwari wamadzibaba enyu ngaakuwedzerei rune chiuru chamazana pamakasvika zvino, amuropafadze sezvaakakupikirai.
\v 12 Ini ndega ndingatakura sei kurema kwenyu, nomutoro wenyu, nokurwa kwenyu?
\v 13 Muzvitsaurirei varume vakachenjera, vakangwara, vanozikanwa, kumarudzi enyu, ndivaite vakuru venyu.
\v 14 Mukandipindura, mukati: Chinhu icho chamataura chakanaka kuti tichiite.
\v 15 Ipapo ndakatora vakuru vamarudzi enyu, varume vakange vakachenjera, vakange vakazikanwa, ndikavaita vakuru venyu, vave vakuru vezvuru, navakuru vamazana, navakuru vamakumi mashanu, navakuru vevane gumi, navatariri kumarudzi enyu.
\v 16 Nenguva iyo ndikaraira vatongi venyu, ndikati: Teererai mhosva dziri pakati pehama dzenyu, mururamisire pakati pomunhu nehama yake, nomutorwa ugere naye.
\v 17 Musatsaura vanhu pakutonga kwenyu; munofanira kuteerera mudiki nomukuru nemutoo mumwe; musatya munhu; nokuti kutonga ndokwa Mwari; asi kana kune mhaka yamusingagoni, muuye nayo kwandiri kuti ndiinzwe.
\v 18 Nenguva iyo ndakakurairai zvese zvamunofanira kuita.
\p
\v 19 Zvino takasimuka paHorebhu, tikafamba murenje iro rese guru rinotyisa, ramakaona panzira yokumakomo aVaAmori, sezvatakarairwa naJehovha Mwari wedu; tikasvika paKadheshi-Bharinea.
\v 20 Ndikati kwamuri: Masvika panyika yamakomo yaVaAmori, yatinopiwa naJehovha Mwari wedu.
\v 21 Tarirai, Jehovha, Mwari wenyu wakaisa nyika iyo pamberi penyu; kwirai, muitore, sezvamakaudzwa naJehovha Mwari wamadzibaba enyu; musatya kana kuvhunduka.
\v 22 Ipapo imwi makaswedera mese kwandiri, mukati: Ngatitume varume vatitungamirire, vatishorere nyika, vagouya kuzotiudza nzira yatinofanira kukwira nayo, namaguta atichanosvika kwaari.
\v 23 Shoko iro rakandifadza; ndikatsaura varume vane gumi navaviri pakati penyu, murume umwe kurudzi rumwe norumwe.
\v 24 Ivo vakaenda vakakwira mugomo, vakasvika mumupata weEshikori, vakaishora.
\v 25 Vakatora mimwe michero yenyika mumaoko avo, vakaburukira kwatiri nayo, vakadzoka neshoko kwatiri, vakati: Inyika yakanaka, yatinopiwa naJehovha Mwari wedu.
\v 26 Asi makaramba kukwira, mukamukira kuraira kwaJehovha Mwari wenyu;
\v 27 mukanyunyuta mumatende enyu, mukati, Jehovha wakativenga, saka wakatibudisa munyika yeEgipita, kuti atiise mumaoko aVaAmori, kuti atiparadze.
\v 28 Zvino tichaendepiko? Hama dzedu dzanyawusa moyo yedu, dzichiti: Vanhu avo vanotikunda nokukura nokureba; maguta makuru, akakombwa namasvingo anosvika kudenga; uye, takaonako vana vaEnaki.
\v 29 Ipapo ini ndakati kwamuri: Musavhunduka henyu, kana kuvatya.
\v 30 Jehovha Mwari wenyu unokutungamirirai, iye uchakurwirai, sezvaakakuitirai zvese paEgipita pamberi penyu,
\v 31 nomurenje pamakaona muberekero wamakaberekwa nawo naJehovha Mwari wenyu, somunhu unobereka mwana wake; panzira dzenyu dzese dzamakafamba nadzo, kudzimara muchisvika panzvimbo iyi.
\v 32 Asi pachinhu ichi hamuna kutenda Jehovha Mwari wenyu;
\v 33 iye wakakutungamirirai panzira, kuti akutsvakirei pamungadzika matende enyu, nomoto usiku, kuti akuratidzei nzira yamunofanira kufamba nayo, uye negore masikati.
\v 34 Zvino Jehovha akanzwa inzwi ramashoko enyu, akatsamwa, akapika, achiti:
\v 35 Zvirokwazvo, hakungavi neumwe wavanhu ava, vorudzi urwu rwakaipa, uchaona nyika yakanaka, yandakapika ndichiti ndichaipa madzibaba enyu,
\v 36 asi Karebhu, mwanakomana waJefune, ndiye uchaiona; ndichamupa iye navana vake nyika yaakatsika, nokuti iye wakatevera Jehovha nomoyo wese.
\v 37 Jehovha akanditsamwira neniwo nokuda kwenyu, akati: Newewo haungapindi ikoko;
\v 38 Joshua mwanakomana waNuni, umire pamberi pako, ndiye uchapinda ikoko; umusimbise, nokuti ndiye uchagarisa VaIsraeri nhaka yavo.
\v 39 Vana venyu vadiki, vamakati vachatapwa, navana venyu vasingazivi nhasi zvakanaka nezvakaipa, ndivo vachapinda ikoko; ndichavapa iyo, ive yavo.
\v 40 Asi kana murimwi, dzokai mufambe murenje nenzira yokuGungwa dzvuku.
\v 41 Zvino imwi mukapindura, mukati kwandiri: Takatadzira Jehovha, tichakwira hedu tindorwa, zvese sezvatakarairwa naJehovha Mwari wedu. Mukashonga umwe neumwe nhumbi dzake dzokurwa nadzo, mukada kukwira mugomo.
\v 42 Zvino Jehovha akati kwandiri: Uti kwavari: Musakwira kana kurwa, nokuti ini handizi pakati penyu; kuti murege kukundwa pamberi pavavengi venyu.
\v 43 Naizvozvo ndakataura nemi, asi makaramba kunditeerera; asi makamukira murairo waJehovha, mukaita manyawi, mukakwira mugomo.
\v 44 Zvino VaAmori vakange vagere mugomo iro, vakabuda kuzorwa nemi, vakakudzingai, sezvinoita nyuchi, vakakuparadzai kusvikira paHorima.
\v 45 Ipapo makadzoka, mukachema pamberi paJehovha, asi Jehovha haana kuteerera inzwi renyu, kana kurerekera nzeve dzake.
\v 46 Naizvozvo makagara paKadheshi mazuva mazhinji, nguva yamakagarapo.