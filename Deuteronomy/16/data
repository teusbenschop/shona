\c 16
\s Mitambo mikuru yegore rimwe nerimwe
\p
\v 1 Rangarira mwedzi weAbhibhi, udye pasika yaJehovha Mwari wako nawo; nokuti nomwedzi weAbhibhi Jehovha Mwari wako wakakubudisa panyika yeEgipita usiku.
\v 2 Unofanira kubaira Jehovha Mwari wako pasika yamakwai nemombe panzvimbo inotsaurwa naJehovha Mwari wako, kuti agarise zita rakepo.
\v 3 Usadya chingwa chakaviriswa pamwe chete nayo; unofanira kuita mazuva manomwe uchidya chingwa chisina kuviriswa pamwe chete nayo, ndicho chingwa chokutambudzika; nokuti wakabuda panyika yeEgipita nokukurumidza; kuti urangarire zuva rawakabuda naro panyika yeEgipita mazuva ese oupenyu hwako.
\v 4 Mazuva manomwe mbiriso haifaniri kutongoonekwa pamuganhu wako yese; uye nyama yamunobaira pazuva rokutanga madekwani, haifaniri kutongosara usiku hwese kusvikira mangwana.
\v 5 Haufaniri kubaira pasika mukati merimwe ramasuwo ako, aunopiwa naJehovha Mwari wako;
\v 6 asi panzvimbo ichatsaurwa naJehovha Mwari wako, kuti agarise zita rakepo, ndipo paunofanira kubaira pasika madekwani, kana zuva rovira, panguva yawakabuda nayo Egipita.
\v 7 Unofanira kuibika, nokuidya panzvimbo ichatsaurwa naJehovha Mwari wako, fume mangwana unofanira kudzokera kumatende ako.
\v 8 Unofanira kudya chingwa chisina kuviriswa mazuva matanhatu; pazuva rechinomwe unofanira kuita ungano huru kuna Jehovha Mwari wako; usabata mabasa naro.
\p
\v 9 Unofanira kuverenga mavhiki manomwe, kubva panguva yaunotanga kukohwa zviyo zvigere kukohiwa, unofanira kuverenga mavhiki manomwe.
\v 10 Zvino uitire Jehovha Mwari wako mutambo wamavhiki, uchiuya muruoko rwako nechipo chokuda kwako, uchipa sezvawakaropafadzwa naJehovha Mwari wako.
\v 11 Unofanira kufara pamberi paJehovha Mwari wako, iwe nomwanakomana wako, nomwanasikana wako, nomuranda wako, nomurandakadzi wako, nomuRevhi uri mukati mamasuwo ako, nomweni, nenherera, nechirikadzi, vagere pakati pako, panzvimbo ichatsaurwa naJehovha Mwari wako, kuti agarise zita rakepo.
\v 12 Unofanira kurangarira kuti iwe wakange uri muranda paEgipita; unofanira kuchengeta nokuita izvi zvakatemwa.
\p
\v 13 Unofanira kutamba mutambo wamatumba mazuva manomwe, kana wapedza kuunganidza zvese zvapaburiro rako nechisviniro chako chewaini.
\v 14 Unofanira kufara pamutambo wako, iwe, nomwanakomana wako, nomwanasikana wako, nomuranda wako, nomurandakadzi wako, nomuRevhi, nomweni, nenherera, nechirikadzi, vari mukati mamasuwo ako.
\v 15 Unofanira kutambira Jehovha Mwari wako mutambo mazuva manomwe panzvimbo ichatsaurwa naJehovha; nokuti Jehovha Mwari wako uchakuropafadza pazvibereko zvese zveminda yako, napamabasa ese amaoko ako, kuti ufare kwazvo.
\p
\v 16 Varume venyu vese vanofanira kuuya pamberi paJehovha Mwari wako katatu pagore panzvimbo yaachatsaura, pamutambo wechingwa chisina kuviriswa, napamutambo wamavhiki, napamutambo wamatumba; havafaniri kuuya pamberi paJehovha vasina chinhu.
\v 17 Umwe neumwe ngaauye nechipo mumaoko ake, sezvaanogona, sezvawakaropafadzwa naJehovha Mwari wako, sezvaakakupa.
\s Mabasa avatongi namadzishe
\p
\v 18 Unofanira kuzvitsaurira vatongi navakuru mukati mamasuwo ako, aunopiwa naJehovha Mwari wako, namarudzi ako; ivo vanofanira kutonga vanhu nokutonga kwakarurama.
\v 19 Usakanganisa pakutonga kwako, usatsaura vanhu, usagamuchira fufuro, nokuti fufuro inopofumadza meso avakangwara, nokuminamisa mashoko avakarurama.
\v 20 Tevera zvakarurama kwazvo chete, kuti urarame, ugare nhaka yenyika yaunopiwa naJehovha Mwari wako.
\p
\v 21 Usazvisimira matanda okunamata nawo, emiti ipi neipi, parutivi rwearitari yaJehovha Mwari wako, yaunofanira kuzviitira.
\v 22 Uye usazvimisira shongwe, inovengwa naJehovha Mwari wako.
