\c 31
\s Joshua anofanira kutevera Mozisi
\p
\v 1 Zvino Mozisi akaenda kundotaura mashoko awa kuVaIsraeri vese,
\v 2 akati kwavari: Ndava wemakore zana namakumi maviri nhasi, handichagoni kubuda nokupinda; zvino Jehovha wakati kwandiri: Iwe haungayambuki Joridhani urwu.
\v 3 Jehovha Mwari wako ndiye uchakutungamirira pakuyambuka; iye uchaparadza ndudzi idzi dzese pamberi pako, dzichava dzako; Joshua ndiye uchakutungamirira pakuyambuka, sezvakataurwa naJehovha.
\v 4 Jehovha uchavaitira ivo sezvaakaitira Sihoni naOgi, madzimambo aVaAmori, nenyika yavo, vaakaparadza.
\v 5 Jehovha uchavaisa mumaoko enyu, nemwi munofanira kuvaitira zvese sezvandakakurairai.
\v 6 Simbai, mutsunge moyo, musatya kana kuvhunduswa navo; nokuti Jehovha Mwari wako ndiye unoenda newe, haangakuregi, haangakusii.
\p
\v 7 Zvino Mozisi akadana Joshua, akati kwaari pamberi paVaIsraeri vese, simba, utsunge moyo, nokuti iwe uchaenda navanhu ava panyika yakapikirwa madzibaba avo naJehovha, kuti uchavapa iyo; iwe uchavagarisa nhaka iyo.
\v 8 Jehovha ndiye unokutungamirira, iye uchava newe, haangakuregi, haangakusii; usatya kana kuvhunduswa.
\s Murairo unofanira kurabwa kana makore manomwe apera
\p
\v 9 Zvino Mozisi akanyora murairo uyu, akaupa vapristi navana VaRevhi, vaitakura areka yesungano yaJehovha, navakuru vese VaIsraeri.
\v 10 Mozisi akavaraira, akati: Nguva dzese pakupera kwamakore manomwe, panguva yakatarwa pagore resununguro, pamutambo wemisasa,
\v 11 kana VaIsraeri vese vauya kuzviratidza pamberi paJehovha Mwari wako panzvimbo ichatsaurwa naye, unofanira kurava murairo uyu pamberi paVaIsraeri vese, vaunzwe.
\v 12 Unganidza vanhu, varume navakadzi, nepwere, navatorwa vako vari pakati pamasuwo ako, kuti vanzwe, vadzidze, vatye Jehovha Mwari wenyu, vachenjere kuita mashoko ese omurairo uyu;
\v 13 uye kuti vana vavo vakange vasingazivi vanzwe, vadzidze kutya Jehovha Mwari wenyu, nguva yese yamuchazogara panyika yamunoyambuka Joridhani kwairi, kuti ive yenyu.
\s VaIsraeri vachatsauka panzira dzaJehovha
\p
\v 14 Zvino Jehovha akati kuna Mozisi: Tarira, mazuva okufa kwako aswedera; dana Joshua mundomira mutende rokusangana, kuti ndimuraire iye. Mozisi naJoshua vakanomira mutende rokusangana.
\v 15 Jehovha akazviratidza muTende mushongwe yegore, shongwe yegore ikamira pamusoro pomukova weTende.
\p
\v 16 Ipapo Jehovha akati kuna Mozisi: Tarira, iwe ucharara namadzibaba ako; zvino vanhu ava vachasimuka ndokupata vachitevera vamwari vavatorwa venyika, kwavanondogara pakati pavo; vachandisiya, nokuputsa sungano yandakaita navo.
\v 17 Zvino kutsamwa kwangu kuchavamukira nenguva iyo, ndichavasiya nokuvavanzira chiso changu, vachaparadzwa, nezvakaipa zvizhinji nenhamo zhinji zvichavawira; naizvozvo nenguva iyo vachati: Ko zvinhu zvakaipa izvi hazvina kutiwira nokuti Mwari wedu haasi pakati pedu here?
\v 18 Nenguva iyo ndichavanza chiso changu nokuda kwezvakaipa zvese zvavakaita pakutsaukira kwavo kuna vamwe vamwari.
\v 19 Naizvozvo zvino munofanira kuzvinyorera rwiyo urwu rundipupurire kuvana vaIsraeri.
\v 20 Nokuti kana ndavapinza panyika yandakapikira madzibaba avo, iyo inoyerera mukaka nouchi, ivo vakadya, vakaguta, vakakora, ipapo vachatsaukira kuna vamwe vamwari nokuvashumira, vakandizvidza ini, nokuputsa sungano yangu.
\v 21 Zvino kana zvakaipa zvizhinji nenhamo zhinji zvikavawira, rwiyo urwu ruchava chapupu kupupura pamberi pavo; nokuti harungakanganikwi pamiromo yavana vavo, nokuti ndinoziva ndangariro dzavanoruka nhasi, ndichigere kuvapinza panyika yandakavapikira.
\p
\v 22 Naizvozvo Mozisi wakanyora rwiyo urwu nomusi iwoyo, akarudzidzisa vana vaIsraeri.
\v 23 Akaraira Joshua, mwanakomana waNuni, akati: Simba, utsunge moyo, nokuti iwe uchapinza vana vaIsraeri panyika yandakavapikira; neni ndichava newe.
\p
\v 24 Zvino Mozisi wakati apedza kunyora mashoko omurairo uyu mubhuku, kusvikira apera,
\v 25 Mozisi akaraira VaRevhi, vaitakura areka yesungano yaJehovha, akati:
\v 26 Torai bhuku iyi yomurayiro, muiise parutivi rweareka yesungano yaJehovha Mwari wenyu, kuti ikupupurirepo.
\v 27 Nokuti ndinoziva kusanzwa nokusateerera kwenyu; tarirai, ini ndichiri mupenyu pakati penyu nhasi, makamukira Jehovha; hamuchanyanyisi here kana ndafa?
\p
\v 28 Unganidzai kwandiri vakuru vese vamarudzi enyu, navatariri venyu, kuti vanzwe ndichitaura mashoko awa nokudana denga napasi zvivapupurire.
\v 29 Nokuti ndinoziva kuti kana ndafa muchazvishatisa kwazvo, nokutsauka panzira yandakakurairai; zvakaipa zvichakuwirai pamazuva okupedzisira, nokuti makaita zvakaipa pamberi paJehovha, muchimutsamwisa namabasa amaoko enyu.
\p
\v 30 Zvino Mozisi akataura mashoko orwiyo urwu, kusvikira apera, ungano yese ichizvinzwa.
