\c 33
\s Mozisi anoropafadza marudzi aIsraeri
\p
\v 1 Zvino ndiyo ropafadzo Mozisi munhu waMwari yaakaropafadza nayo vana vaIsraeri, asati afa.
\v 2 Iye ndokuti: Jehovha wakabva kuSinai, akavabudira achibva kuSeiri; akapenya ari pagomo reParani, akauya achibva pazvuru zvine gumi zvevatsvene; paruoko rwake rwerudyi paiva pano murairo wemoto kwavari.
\v 3 Zvirokwazvo unoda vanhu. Vatsvene vake vose vari paruoko rwenyu; ivo vakagara pasi patsoka dzenyu; umwe neumwe uchagamuchira zvemashoko enyu.
\v 4 Mozisi wakatiraira murairo, nhaka yeungano yaJakove.
\v 5 Waiva ari mambo paJeshuruni, pakuzviunganidza kwemisoro yevanhu, pamwe chete nemarudzi ose aIsraeri.
\v 6 Rubheni ngaararame, arege kufa, uye vanhu vake ngavave uwandu.
\p
\v 7 Uye izvi ndezvaJudha, ndokuti: Inzwai, Jehovha, inzwi raJudha, mumupinze kuvanhu vake; maoko ake achamurwira; uye imwi muchava rubatsiro kumirisana nevavengi vake.
\p
\v 8 Zvino pana Revhi wakati: Tumimu yenyu neUrimi yenyu ndezveunonamatwa wenyu, iye wamakaidza paMasa, wamakarwa naye pamvura yeMeribha;
\v 9 iye wakati pana baba vake nepana mai vake: Handina kumuona; nehama dzake haana kudzirangarira, kana kuziva vana vake; nokuti vakateerera shoko renyu, nekuchengeta sungano yenyu.
\v 10 Vachadzidzisa Jakove mitongo yenyu, naIsraeri murairo wenyu; vachaisa zvinonhuhwira pamberi penyu, nechipo chinopiswa chakakwana paaritari dzenyu.
\v 11 Jehovha, ropafadzai simba rake, uye gamuchirai basa remaoko ake; gurai zviuno zvevanomumukira nezvevanomuvenga, kuti varege kusimuka.
\p
\v 12 Pana Bhenjamini wakati: Mudikanwi waJehovha uchagara kwaari akachengetwa; anomufukidza zuva rose; unogara pakati pemafudzi ake.
\p
\v 13 Zvino pana Josefa wakati: Nyika yake ngairopafadzwe naJehovha, nezvinhu zvakanakisa zvekumatenga, nedova, uye neudziku hurere pazasi,
\v 14 uye nezvinhu zvakanakisa zvezvibereko zvezuva, uye nezvinhu zvakanakisa zvezvinobudiswa nemwedzi;
\v 15 uye nezvinhu zvakanaka zvemakomo ekare, uye nezvinhu zvakanakisa zvezvikomo zvisingaperi,
\v 16 uye nezvinhu zvakanakisa zvenyika nekuzara kwayo, nemoyo wakanaka waiye waiva agere mugwenzi; \add kuropafadzwa\add* ngakuuye pamusoro waJosefa, nepanhongonya yaiye wakatsaurwa kubva pahama dzake.
\v 17 Kukudzwa kwake idangwe renzombe yake, uye nyanga dzake inyanga dzenyati; nadzo achasundira marudzi pamwe kusvika kumigumo yenyika. Zvino ndivo zvuru gumi zvaEfuremu, uye ndivo zvuru zvaManase.
\p
\v 18 Zvino pana Zebhuruni wakati: Fara Zebhuruni, pakubuda kwako, newe Isasikari, pamatende ako.
\v 19 Vachadanira vanhu kugomo; ipapo vachapa zvibairo zvekururama; nokuti vachanwa zvizhinji zvemakungwa nezvakakosha zvakavigwa zvejecha.
\p
\v 20 Zvino pana Gadhi wakati: Ngaaropafadzwe anokurisa Gadhi; anogara seshumbakadzi, anobvambura chanza, kunyange nhongonya.
\v 21 Wakazvirangarira nezvakanakisisa; nokuti ipapo mugove wemupi wemurairo unochengetedzwa; uye wakauya nemisoro yevanhu; wakaita kururama kwaJehovha, nemitongo yake naIsraeri.
\p
\v 22 Zvino pana Dhani wakati: Dhani imbwanana yeshumba, achakwakuka kubva paBhashani.
\p
\v 23 Zvino pana Nafutari wakati: Nafutari, wakagutswa nenyasha, uye uzere neropafadzo yaJehovha; gara nhaka yekumavirazuva nechamhembe.
\p
\v 24 Zvino pana Asheri wakati: Asheri ngaaropafadzwe nevana; ngaagamuchirwe kuhama dzake, uye ngaanyike tsoka yake mumafuta.
\v 25 Shangu dzako idare nendarira; uye semazuva ako \add richadaro\add* simba rako.
\p
\v 26 Hakuna wakaita saMwari, Jeshuruni, anotasva matenga parubatsiro rwako, uye neukuru hwake muchadenga.
\v 27 Mwari wekusingaperi ari ugaro, nepasi pane zvanza zvekusingaperi; anodzinga muvengi pamberi pako, ndokuti: Paradza.
\v 28 Naizvozvo Israeri achagara pakuchengeteka ari oga; ziso raJakove richava panyika yezviyo newaini itsva; hongu, matenga ake achadonhedza dova.
\v 29 Wakaropafadzwa iwe Israeri; ndiani wakafanana newe, rudzi rwakaponeswa naJehovha, nhovo yerubatsiro rwako, naiye ari munondo weukuru hwako! Zvino vavengi vako vachazviisa pasi kwauri; newe uchatsika panzvimbo dzavo dzakakwirira.