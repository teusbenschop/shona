\c 25
\s Kurohwa pakutongwa
\p
\v 1 Kana vanhu vakaita nharo, vakauya kutongerwa, vatongi vakavatongera, vanofanira kururamisira wakarurama, nokupa mhosva munhu wakatadza.
\v 2 Zvino kana wakatadza achifanirwa nokurohwa, mutongi anofanira kumutsivamisa pasi, agorohwa pamberi pake zvakaenzana nokutadza kwake.
\v 3 Anofanira kumurova kana makumi mana, haafaniri kupfuudza; kuti, kana akapfuudza, akamurova kupfuura ipapo kazhinji, hama yako irege kuzvidzwa pamberi pako.
\p
\v 4 Usasunga muromo wenzombe inopura zviyo.
\s Munhu anofa asina mwana
\p
\v 5 Kana vana vomunhu umwe vagere pamwe chete, umwe wavo akafa asina mwanakomana, mukadzi wowakafa haafaniri kuwanikwa nomutorwa kunze kwehama; munin'ina womurume wake anofanira kupinda kwaari, ave mukadzi wake, amuitire sezvinofanira kuita munin'ina womurume.
\v 6 Zvino mwana wedangwe waachabereka, ndiye anofanira kupinda panzvimbo yomukoma wake wakafa, kuti zita rake rirege kudzima pakati paIsraeri.
\v 7 Kana munhu asingadi kuwana mukadzi womukoma wake, mukadzi womukoma wake anofanira kukwira kusuwo ravakuru, agoti: Munin'ina womurume wangu unoramba kumutsira mukoma wake zita muna Israeri, haadi kundiitira sezvinofanira kuita munin'ina womurume.
\v 8 Zvino vakuru veguta rake vanofanira kumudana, vataure naye; kana akaramba, achiti: Handidi hangu kumuwana;
\v 9 mukadzi womukoma wake anofanira kuuya kwaari pamberi pavakuru, ndokubvisa shangu yake parutsoka rwake, ndokumupfira mate pameso, agopindura achiti: Ndizvo zvinofanira kuitirwa munhu usingavaki imba yomukoma wake.
\v 10 Zita rake muna Israeri rinofanira kunzi: Imba yomunhu wakabviswa shangu yake.
\p
\v 11 Kana varume vakarwa, mukadzi womumwe akaswedera kurwira murume wake paruoko rwaiye anomurova, akatandavadza ruoko rwake, akamubata pa mberi,
\v 12 iwe unofanira kugura ruoko rwake, haufaniri kumunzwira tsitsi.
\s Zviyereso zvisinganyengeri
\p
\v 13 Haufaniri kuva nezviyereso zvisina kuenzana muhombodo yako, chikuru nechidiki.
\v 14 Haufaniri kuva nezviyero zvisina kuenzana mumba mako, chikuru nechidiki.
\v 15 Unofanira kuva nechiyereso chakakwana, chakarurama; kuti mazuva ako ave mazhinji panyika yaunopiwa naJehovha Mwari wako.
\v 16 Nokuti vese vanoita zvinhu zvakadai, ivo vese vanoita zvisina kururama, vanonyangadza Jehovha Mwari wako.
\s Amareki anofanira kuparadzwa
\p
\v 17 Rangarira zvawakaitirwa naAmareki panzira, pakubuda kwenyu Egipita;
\v 18 kuti wakakuwira panzira, akaparadza vanhu vako vakange vari shure, vese vakange vasine simba, panguva yamakange maziya nokuneta; iye wakange asingatyi Mwari.
\v 19 Zvino kana Jehovha Mwari wako akupa zororo pavavengi vako vese, vanokupoteredza panyika yaunopiwa naJehovha Mwari wako, ive nhaka yako, unofanira kubvisa pasi pokudenga zvese zvinorangaridza Amareki; usakakanganwa.
