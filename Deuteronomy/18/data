\c 18
\s Zvavapristi VaRevhi
\p
\v 1 Vapristi VaRevhi, norudzi rwese rwaRevhi, havafaniri kuva nomugove kana nhaka pamwe chete naIsraeri, vanofanira kudya zvipiriso zvemoto zvaJehovha zvinopiswa nenhaka yake.
\v 2 Havafaniri kuva nenhaka pakati pehama dzavo; Jehovha ndiye nhaka yavo, sezvaakataura kwavari.
\p
\v 3 Zvino ndizvo zvinofanira kupiwa vapristi navanhu, naivo vanouya nechibayiro, kana iri nzombe kana gwai; vanofanira kupa mupristi bandauko, neshayambiri, nesusu.
\v 4 Zvitsva zvezviyo zvako, nezvewaini yako, nezvamafuta ako, nemvere dzokutanga dzamakwai ako, ndizvo zvaunofanira kuvapa.
\v 5 Nokuti Jehovha Mwari wako wakamutsaura iye pakati pamarudzi ako ese, kuti amire achishumira nezita raJehovha, iye, navanakomana vake nokusingaperi.
\p
\v 6 Zvino kana muRevhi akabva kune rimwe ramasuwo ako muIsraeri mese, kwaagere, akauya nomoyo wake kunzvimbo ichatsaurwa naJehovha,
\v 7 iye anofanira kubata basa nezita raJehovha Mwari wake, sezvinoita hama dzake dzese VaRevhi dzinomirapo pamberi paJehovha.
\v 8 Vanofanira kupiwa migove yakaenzana yezvokudya, kunze kwezvaakawana pakutengesa nhaka yamadzibaba ake.
\s Havafaniri kutevera tsika dzavahedheni
\p
\v 9 Zvino kana wasvika munyika yaunopiwa naJehovha Mwari wako, usadzidza kutevera zvinonyangadza zvendudzi idzo.
\v 10 Pakati pako hapafaniri kuwanikwa munhu unopinza mwanakomana wake kana mwanasikana wake mumoto, kana unouka, kana unotenda mashura, kana unoita mazango, kana muroyi,
\v 11 kana n'anga, kana unobvunza masvikiro, kana muuki, kana unobvunza vakafa.
\v 12 Nokuti vese vanoita zvinhu izvi vanonyangadza Jehovha; nokuda kwezvinonyangadza izvi Jehovha Mwari wako unovadzinga pamberi pako.
\v 13 Unofanira kuva wakarurama pamberi paJehovha Mwari wako.
\v 14 Nokuti ndudzi idzi dzamunopiwa dzive dzenyu, dzinoteerera vanotenda mashura navanouka; asi iwe Jehovha Mwari wako haana kukutendera kuita izvozvo.
\p
\v 15 Jehovha Mwari wako uchakumutsira muporofita, unobva pakati pako, pahama dzako, wakafanana neni; unofanira kumuteerera iye;
\v 16 sezvawakakumbira kuna Jehovha Mwari wako paHorebhu nomusi weungano, uchiti: Ndirege hangu kuzonzwazve inzwi raJehovha Mwari wangu, uye ndirege hangu kuzoonazve moto uyu mukuru, ndirege kufa.
\v 17 Jehovha akati kwandiri: Zvese zvavakareva, vakataura havo zvakanaka.
\v 18 Ndichavamutsira muporofita, unobva pakati pehama dzavo, wakafanana newe; ndichaisa mashoko angu mumuromo make, iye uchavaudza zvese zvandinomuraira.
\v 19 Zvino munhu upi noupi usingatereri mashoko angu, aachataura muzita rangu, ndichamubvunza pamusoro paizvozvo.
\v 20 Asi muporofita unotaura shoko muzita rangu achizvikudza, riri shoko randisina kumuraira kuti aritaure, kana zvimwe unotaura muzita ravamwe vamwari, muporofita uyo anofanira kufa.
\v 21 Zvino kana iwe ukati mumoyo mako: Ko tichaziva sei shoko risina kutaurwa naJehovha?
\v 22 Kana muporofita achinge ataura muzita raJehovha, chinhu icho chikasaitika, chikasavapo, ndicho chinhu chisina kutaurwa naJehovha; muporofita wakaritaura achizvikudza, haufaniri kumutya.
