\c 4
\s Mozisi anovaraira kuchengeta mirairo yaJehovha
\p
\v 1 Zvino ikozvinoimwi vana vaIsraeri, teererai zvakatemwa nezvakatongwa, zvandinokudzidzisai, kuti muzviite; kuti murarame, mupinde mutore nyika, yamunopiwa naJehovha, Mwari wamadzibaba enyu.
\v 2 Musawedzera kana kutapudza pashoko randinokurairai, kuti muchengete mirairo yaJehovha Mwari wenyu, yandinokurairai.
\v 3 Meso enyu akaona zvakaitwa naJehovha nokuda kwezvakaitwa paBhaari-Peori; nokuti varume vese vakatevera Bhaari-Peori, Jehovha Mwari wenyu wakavaparadza pakati penyu.
\v 4 Asi imwi, makanamatira Jehovha Mwari wenyu, imwi mese muri vapenyu kusvikira nhasi.
\v 5 Tarirai, ndakakudzidzisai zvakatemwa nezvakatongwa, sezvandakarairwa naJehovha Mwari wangu, kuti muite saizvozvo panyika yamunopinda, kuti ive yenyu.
\v 6 Naizvozvo muchengete izvozvo, muzviite; nokuti ndiko kuchenjera kwenyu nokungwara kwenyu pamberi pavanhu vachanzwa zvese izvi zvakatemwa, vachiti: Zvirokwazvo, rudzi urwu rukuru ndivanhu vakachenjera vakangwara.
\v 7 Nokuti rudzi rukuru ruripiko, runa mwari uri pedo navo, saJehovha Mwari wedu nguva ipi neipi yatinodana kwaari?
\v 8 Rudzi rukuru ruripiko, rune zvakatemwa nezvakatongwa zvakarurama somurairo uyu wese, wandinoisa pamberi penyu nhasi?
\p
\v 9 Asi zvichenjererei, mushingaire kuchengeta mweya yenyu, kuti murege kukanganwa zvinhu zvamakaona nameso enyu, zvirege kuzobva pamoyo yenyu mazuva ese oupenyu hwenyu; asi munofanira kuzvizivisa vana venyu navana vavana venyu;
\v 10 musi wamakange mumire pamberi paJehovha Mwari wenyu paHorebhu, musi Jehovha waakati kwandiri: Ndiunganidzire vanhu, ndivaudze mashoko angu, kuti vadzidze kunditya mazuva ese avachagara panyika, vagodzidzisa vana vavowo.
\v 11 Imwi mukaswedera, mukamira pajinga pegomo; gomo rikapfuta nomoto kusvikira pakati pedenga, pamwe chete nerima, negore, nokusviba kukuru.
\v 12 Zvino Jehovha wakataura nemwi ari mukati momoto; mukanzwa inzwi ramashoko, asi hamuna kuona kuti wakadini; makanzwa inzwi roga.
\v 13 Ipapo wakadudzira sungano yake kwamuri, yaakakurairai, kuti muiite, iye mirairo ine gumi; akainyora pamahwendefa maviri amabwe.
\p
\v 14 Nenguva iyo Jehovha akandiraira, kuti ndikudzidzisei zvakatemwa nezvakatongwa, kuti mundozviita panyika iyo, kwamunoenda, kuzoiita yenyu.
\v 15 Naizvozvo zvichenjererei nokuti hamuna kuona kuti wakange akadini, musi Jehovha waakataura nemwi paHorebhu ari pakati pomoto.
\v 16 Kuti murege kuzvishatisa, muchizviitira chifananidzo chakavezwa, chakafanana nechinhu chipi nechipi, kana mufananidzo womurume kana womukadzi,
\v 17 kana mufananidzo wemhuka ipi neipi iri panyika, kana mufananidzo weshiri ipi neipi ina mapapiro, inobhururuka mudenga,
\v 18 kana mufananidzo wechinhu chipi nechipi chinokambaira pasi, kana mufananidzo wehove ipi neipi iri mumvura pasi penyika;
\v 19 kuti murege kusimudzira meso enyu kudenga, zvino kana muchiona zuva nomwedzi nenyeredzi, hondo yese yokudenga, mukatsauswa mukanamata kwazviri nokuzvishumira, izvo zvakagoverwa ndudzi dzese dziri pasi pedenga naJehovha Mwari wenyu.
\v 20 Asi Jehovha wakakutorai imwi, akakubudisai muchoto chamatare, paEgipita, kuti muve vanhu venhaka yake, sezvamuri nhasi.
\v 21 Jehovha akanditsamwirawo nokuda kwenyu, akapika kuti ini handingayambuki Joridhani, ndipinde munyika iyo yakanaka, yamunopiwa naJehovha Mwari wenyu, kuti ive yenyu.
\v 22 Asi ini ndinofanira kufira munyika ino, handifaniri kuyambuka Joridhani asi imwi muchayambuka henyu, mukapiwa nyika iyo yakanaka.
\v 23 Muzvichenjerere, kuti murege kukanganwa sungano yaJehovha Mwari wenyu, yaakaita nemi, mukazviitira chifananidzo chakavezwa chomufananidzo wechinhu chipi nechipi, chawakadziviswa naJehovha Mwari wako.
\v 24 Nokuti Jehovha Mwari wako, moto unoparadza, naMwari ane godo.
\p
\v 25 Zvino kana iwe wabereka vana navazukuru, mukagara, nguva huru panyika, mukazvishatisa, mukaita chifananidzo chakavezwa nomufananidzo wechinhu chipi nechipi, mukaita zvakaipa pamberi paJehovha Mwari wako, mukamutsamwisa;
\v 26 ini ndinodana denga napasi zvikupupurirei nhasi, kuti muchakurumidza kuparadzwa chose panyika yamunoyambukira Joridhani kuti muende kwairi kuiita yenyu; hamungaitimo mazuva mazhinji, asi muchaparadzwa chese.
\v 27 Jehovha uchakuparadzirai pakati pendudzi, muchasara muri vashoma pakati pendudzi, kwamuchanoiswa naJehovha.
\v 28 Apo muchashumira vamwari, vakaitwa namaoko avanhu, vamatanda navamabwe, vasingaoni, kana kunzwa, kana kudya, kana kunhuhwidza.
\v 29 Asi kana mukazotsvaka Jehovha Mwari wako, ipapo, uchamuwana, kana ukamutsvaka nomoyo wako wese nomweya wako wese.
\v 30 Zvino kana uri munjodzi, zvinhu izvi zvese zvakuwira, pamazuva okupedzisira uchadzokera kuna Jehovha Mwari wako, ukateerera inzwi rake.
\v 31 Nokuti Jehovha Mwari wako ndiMwari une nyasha; haangakusii, kana kukuparadza, kana kukanganwa sungano yamadzibaba ako, yaakavapikira.
\v 32 Nokuti bvunzai henyu zvino pamazuva akapfuura, imwi musati mavapo, kubva pazuva rokusikwa kwavanhu panyika naMwari, kubva panorumwe rutivi rwedenga kusvikira kuno rumwe, kana kwaimbovapo chinhu chikuru chakadai, kunyange kumbonzwika chakadai?
\v 33 Ko kuna vanhu, vakambonzwa inzwi raMwari richitaura riri mukati momoto, sezvamakanzwa imwi, vakararama here?
\v 34 Kana Mwari wakatongoidza kundozvitsaurira rudzi pakati porumwe rudzi, nemiedzo, nezviratidzo, nezvinoshamisa, nehondo, nechanza chine simba, noruoko rwakatandavadzwa, nezvinotyisa kwazvo, sezvamakaona zvamakaitirwa zvese naJehovha paEgipita here?
\v 35 Imwi makaratidzwa izvozvo, kuti muzive kuti Jehovha ndiye Mwari; hakunomumwe kunze kwake.
\v 36 Wakakunzwisai inzwi rake ari kudenga, kuti akudzidzise; panyika wakakuonesa moto wake mukuru; iwe wakanzwa mashoko ake ari mukati momoto.
\v 37 Wakada madzibaba ako, naizvozvo akazvitsaurira vana vavo vakavatevera, akakubudisa paEgipita, iye anewe nesimba rake guru;
\v 38 kuti adzinge pamberi pako ndudzi dzinokupfuura noukuru nesimba, akupinze iwe, akupe nyika yavo ive nhaka yako, sezvaakaita nhasi.
\v 39 Naizvozvo uzive nhasi, uzvichengete mumoyo mako, kuti Jehovha ndiye Mwari kudenga kumusoro napanyika pasi; hakunomumwe.
\v 40 Unofanira kuchengeta zvaakatema, nemirairo yake, yandinokuraira nhasi, kuti ufare iwe navana vako vanokutevera, kuti uwedzere mazuva ako panyika yaunopiwa naJehovha Mwari wako nokusingaperi.
\s Maguta outiziro kumabvazuva kwaJoridhani
\p
\v 41 Zvino Mozisi akatsaura maguta matatu mhiri kwaJoridhani kumabvazuva,
\v 42 kuti muurayi agone kutizirako, iye wakauraya wokwake, asina kuita nobwoni, asina kumuvenga zuro namarimwezuro; kuti kana achinge atizira kune rimwe ramaguta iwayo, ararame;
\v 43 aiti: Bhezeri murenje, kunyika yamapani, wavaRubheni, neRamoti paGiriyadhi, wavaGadhi, neGorani paBhashani, wavaManase.
\s Mirairo ine gumi inogamhidzwa
\p
\v 44 Zvino ndiwo murairo wakaiswa naMozisi pamberi pavana vaIsraeri.
\v 45 Ndizvo zvakapupurwa, zvakatemwa, nezvakatongwa, zvakataurwa naMozisi kuvana vaIsraeri, pakubuda kwavo Egipita;
\v 46 vari kumabvazuva kwaJoridhani, pamupata wakatarisana neBheti-peori, munyika yaSihoni, mambo waVaAmori, wakange agere Heshibhoni, iye wakakundwa naMozisi navana vaIsraeri, pakubuda kwavo Egipita;
\v 47 vakatora nyika yake, nenyika yaOgi, mambo weBhashani, ikava yavo; iwo madzimambo maviri aVaAmori, vakange vari mhiri kwaJoridhani, kumabvazuva;
\v 48 kubva paAroeri, pamuuyo womupata weArinoni, kusvikira pagomo reSioni (ndiro Herimoni),
\v 49 noMupata wese uri mhiri kwaJoridhani kumabvazuva, kusvikira pagungwa romupata, pajinga pePisiga.
