\c 11
\s Ukuru hwaJehovha
\p
\v 1 Naizvozvo uchada Jehovha Mwari wako, nekuchengeta murairo wake nguva dzese murairo wake, nezvaakatema, nezvaakatonga, nezvaakaraira.
\v 2 Zivai nhasi nokuti handitauri navana venyu vasina kuziva, vasina kuona kuranga kwaJehovha Mwari wenyu ukuru hwake, neruoko rwake rune simba, noruoko rwake rwakatandavadzwa,
\v 3 nezviratidzo zvake, namabasa ake, aakaitira Farao, mambo pakati peEgipita nenyika yake yese;
\v 4 nezvaakaitira hondo yeEgipita, namabhiza avo, nengoro dzavo; kuti wakavafukidza nemvura yeGungwa Dzvuku, nguva yavakakutevererai, Jehovha akavaparadza kusvikira nhasi;
\v 5 nezvaakakuitirai murenje, kudzimana makasvika panzvimbo ino;
\v 6 nezvaakaitira Dhatani naAbhiramu, vanakomana vaEriabhu, mwanakomana waRubheni; namashamisire akaita nyika muromo wayo, ikavamedza, ivo navedzimba dzavo, namatende avo, nezvipenyu zvavo zvese zvakange zvichivatevera, pakati paVaIsraeri vese.
\v 7 Asi meso enyu akaona mabasa ese makuru aJehovha aakaita.
\v 8 Naizvozvo munofanira kuchengeta murairo wese wandinokuraira nhasi, kuti musimbe, mupinde, mutore nyika iyo kwamunoyambuka kundoiita yenyu;
\v 9 kuti mazuva enyu awedzerwe panyika, yakapikirwa madzibaba enyu naJehovha, kuti uchaipa ivo navana vavo, nyika inoyerera mukaka nouchi.
\p
\v 10 Nokuti nyika kwaunoenda kundoiita yako, haina kufanana nenyika yeEgipita, kwamakabuda, kwawaidzvara mbeu dzako, uchidzidiridza namakumbo ako, somunda wemiriwo,
\v 11 asi nyika kwamunoyambuka, kundoiita yenyu, inyika yamakomo nemipata, inonwa mvura yokudenga;
\v 12 inyika inochengetwa naJehovha Mwari wako; meso aJehovha Mwari wako anoramba achiitarira, kubva pakutanga kwegore kusvikira pakupedzisira kwegore.
\p
\v 13 Zvino kana mukateerera zvakanaka mirairo yangu, yandinokurairai nhasi, mukada Jehovha Mwari wenyu nokumushumira nomoyo wenyu wese uye nomweya wenyu wese,
\v 14 ndichapa nyika yenyu mvura panguva yayo, mvura yokutanga nemvura yokuteverera, kuti ugone kukohwa zviyo zvako, newaini yako, namafuta ako.
\v 15 Ndichameresa uswa hwemombe dzako pamafuro ako, udye, ugute.
\v 16 Chenjerai kuti moyo yenyu irege kunyengerwa, murege kutsauka, mukashumira vamwe vamwari, nokunamata kwavari;
\v 17 kuti Jehovha arege kukutsamwirai, akapfiga kudenga, kuti mvura irege kunaya nenyika irege kubereka zvibereko zvayo; imwi mukakurumidza kuparadzwa panyika yakanaka yamunopiwa naJehovha.
\p
\v 18 Naizvozvo munofanira kuchengeta mashoko angu awa mumoyo yenyu nomumweya yenyu; munofanira kuasungira pamaoko enyu, chive chiratidzo, uye anofanira kuva rundanyara pakati pameso enyu.
\v 19 Uye munofanira kuadzidzisa vana venyu, muchitaurirana pamusoro pawo, kana iwe ugere paimba yako, kana uchifamba panzira, kana uchirara pasi, uye kana uchimuka;
\v 20 unofanira kuanyora pamagwatidziro emikova yeimba yako, napamasuwo ako;
\v 21 kuti mazuva enyu awedzerwe, namazuva avana venyu, panyika yakapikirwa madzibaba enyu naJehovha kuti uchavapa iyo, aite samazuva okudenga pamusoro penyika.
\p
\v 22 Nokuti kana mukachengeta zvakanaka murairo uyu wese wandinokurairai, kuti muuite; mukada Jehovha Mwari wenyu, nokufamba nenzira dzake dzese, nokumunamatira;
\v 23 Jehovha uchadzinga ndudzi idzi dzese pamberi penyu, imwi muchabata ndudzi dzinokupfuurai noukuru nesimba, dzive dzenyu.
\v 24 Nzvimbo ipi neipi inotsikwa netsoka dzenyu ichava yenyu, nenyika yenyu ichabva parenje, neRebhanoni, kubva parwizi, rwizi Furati, kusvikira kugungwa rokumuganhu.
\v 25 Hakuna munhu ungagona kumira pamberi penyu; Jehovha Mwari wenyu uchatyisa nokuvhundusa nyika yese pamusoro penyu, nyika iyo yamuchazotsika pamusoro payo, sezvaakataura kwamuri.
\p
\v 26 Tarirai, nhasi ndinoisa pamberi penyu kuropafadzwa nokutukwa;
\v 27 kuropafadzwa, kana mukateerera mirairo yaJehovha Mwari wenyu, yandinokurairai nhasi;
\v 28 nokutukwa, kana musingateereri mirairo yaJehovha Mwari wenyu, asi muchitsauka panzira yandinokuraira nhasi, mukatevera vamwe vamwari vamusina kuziva.
\v 29 Zvino kana Jehovha Mwari wako akupinza panyika, kwamunoenda, kundoiita yako, unofanira kuisa kuropafadzwa pagomo reGerizimi, nokutukwa pagomo reEbhari.
\v 30 Ko makomo awo haasi mhiri kwaJoridhani, mberi kwenzira yokumavirira ezuva, munyika yaVaKenani, vagere paMupata, pakatarisana neGirigari, pamiouki yeMore here?
\v 31 Nokuti munofanira kuyambuka Joridhani, mupinde kundotora nyika yamunopiwa naJehovha Mwari wenyu; ichava yenyu, mugaremo.
\v 32 Chenjerai kuti muite zvakatemwa nezvakatongwa zvese, zvandinoisa pamberi penyu nhasi.
