\c 4
\s Vavengi vanoedza kuvadzivisa, asi vaJudha vanotsungirira pakuvaka Jerusarema
\p
\v 1 Asi Sanibharati akati achinzwa kuti tovaka rusvingo, akatsamwa, akava neshungu kwazvo, akaseka vaJudha.
\v 2 Akataura nehama dzake nehondo yeSamaria, akati: VaJudha ava vasina simba vanobateiko? Vachazvisimbisa panhare here? Vachabaira here? Vachapedza nezuva rimwe here? Vachararamisa mabwe pamaturunhuru, zvaatsva here?
\v 3 Tobhia muAmoni akange amire naye, akati: Chinhu chipi nechipi chavanovaka havo, kana gava rikakwirapo, richakoromora rusvingo rwavo rwamabwe.
\p
\v 4 Inzwai henyu, Mwari wedu, nokuti tinoninipiswa; dzoserai kushora kwavo pamisoro yavo, muvarege vapambwe panyika yavatapwa.
\v 5 Regai kufukidza zvakaipa zvavo, nezvivi zvavo ngazvirege kudzimwa pamberi penyu; nokuti vakakutsamwisai pamberi pavavaki.
\v 6 Naizvozvo takavaka rusvingo; rusvingo rwese rukabatanidzwa kusvikira pahafu yokukwirira kwarwo; nokuti vanhu vakange vachida kubata.
\p
\v 7 Asi Sanibharati, naTobhia, navaArabhia, naVaAmoni, navaAshidhodhi, vakati vachinzwa kuti basa rokugadzira masvingo ropfuurira mberi zvakanaka, kuti pakange pakoromoka podzivirwa, vakatsamwa kwazvo,
\v 8 vakarangana vese kundorwa neJerusarema, nokuvakanganisapo.
\v 9 Asi isu takanyengetera kuna Mwari wedu, tikaisa varindi kuvarindira masikati nousiku nemhaka yavo.
\v 10 Ipapo vaJudha vakati: Simba ravatakuri vemitoro raderera, uye marara aripo mazhinji; saka hatigoni kuvaka rusvingo.
\v 11 Vadzivisi vedu vakati: Ngavarege kuziva kana kuona chinhu, kusvikira tava pakati pavo, tikavauraya nokumisa basa.
\v 12 Zvino vaJudha vakange vagere navo, vakati vachisvika kwatiri, muchibva kunzvimbo dzese, vakati kwatiri kagumi: Munofanira kudzokera kwatiri.
\p
\v 13 Saka ndakaisa vamwe vanhu panzvimbo dzakaderera seri korusvingo, panzvimbo dzakange dzakashama, ipapo ndakaisa vanhu nedzimba dzavo, vakabata minondo yavo, namapfumo avo, nouta hwavo.
\v 14 Ndikatarira, ndikasimuka, ndikati kuvakuru nokuvatariri nokuna vamwe vanhu: Regai kuvatya; rangarirai Jehovha mukuru anotyisa, murwire hama dzenyu, navanakomana venyu, navakunda venyu, navakadzi venyu, nedzimba dzenyu.
\v 15 Zvino vavengi vedu vakati vanzwa kuti zvazikanwa nesu, uye kuti Mwari akakonesa kurangana kwavo, isu tikadzokera tese kurusvingo, umwe neumwe kubasa rake.
\v 16 Zvino kubva panguva iyo hafu yavaranda vangu vakabata pabasa, asi hafu yavo vakabata mapfumo, nenhovo, nouta, nenguvo dzamatare; uye varairi vakange vari shure kwavese veimba yaJudha.
\v 17 Vaivaka rusvingo, navaitakura mitoro, vaitutira; umwe neumwe wakabata noruoko rwake rumwe pabasa, asi norumwe akange akabata nhumbi yake yokurwa nayo;
\v 18 uye vavaki umwe neumwe akange anomunondo wake wakasungirwa pachiuno chake; vakavaka saizvozvo. Muridzi wehwamanda wakamira neni.
\p
\v 19 Ndikati kuvakuru nokuvabati nokuna vamwe vanhu: Mubato mukuru wakapararira, isu takatarangana pamusoro porusvingo, umwe ari kure nomumwe;
\v 20 papi napapi pamunonzwa kurira kwehwamanda, uyai ikoko kwatiri; Mwari wedu achatirwira.
\v 21 Tikabata pabasa saizvozvo; hafu yavo vaibata kubva mangwanani kusvikira nyeredzi dzichibuda.
\v 22 Nenguva iyo ndikati kuvanhu, umwe neumwe anomuranda wake ngaavate muJerusarema, kuti vatirinde usiku, vabate masikati.
\v 23 Naizvozvo ini kunyange hama dzangu, kana varanda vangu, kana varindi vainditevera, hakuna neumwe wedu akabvisa nguvo dzake, umwe neumwe wakanonwa mvura nenhumbi dzake dzokurwa nadzo.
