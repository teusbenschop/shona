\c 6
\s vavengi vanoedza kuvadzivisa, asi basa rinopera
\p
\v 1 Zvino Sanibharati, naTobhia, naGeshemu muArabhia, navamwe vavengi vedu vakati vaudzwa kuti ndavaka rusvingo, uye kuti takange tisinokusiya pakakoromoka; kunyange kusvikira panguva iyo ndakange ndichigere kutimika magonhi pamasuwo;
\v 2 Sanibharati naGeshemu ndokutuma shoko kwandiri, vachiti: Uyai, tisangane panomumwe musha pabani reOno. Asi vakange vachida kundiitira zvakaipa.
\v 3 Ini ndikatuma nhume kwavari, ndichiti: Ndinobata basa guru, saka handigoni kuburuka; basa ringamirireiko, kana ndikarega ndichiburukira kwamuri?
\v 4 Vakatumira kwandiri saizvozvo kana, ndikavapindurazve saizvozvo.
\v 5 Ipapo Sanibharati wakatumazve muranda wake kwandiri saizvozvo rwechishanu, akabata tsamba yakazaruka muruoko rwake;
\v 6 imomo makange makanyorwa, muchiti: Zvinonzi pakati pendudzi, naGeshemu unodarowo, kuti iwe navaJudha munoda kumukira mambo; nemhaka iyo iwe unovaka rusvingo urwo, newe unoda kuva mambo wavo, ndiwo mashoko avo.
\v 7 Uye, kuti iwe wakagadza vaporofita vanoparidza pamusoro pako paJerusarema, vachiti: Pakati paJudha pana mambo. Naizvozvo zvino chiuya, tirangane tese.
\v 8 Ipapo ndakatuma shoko kwaari, ndikati: Hapaitwi zvinhu zvakadai zvaunotaura, asi wakangozvifunga hako mumoyo mako.
\v 9 Nokuti vese vakange vachitsvaka kutityisa, vachiti: Maoko avo ngaashaiwe simba pabasa, kuti rirege kupedzwa. Asi zvino, Mwari simbisai maoko angu.
\p
\v 10 Ipapo ndakaenda kumba kwaShemaya mwanakomana waDheraya, mwanakomana waMehetabheri, akange azvipfigira, iye akati: Ngatisangane mumba maMwari, mukati metemberi, tipfige mikova yetemberi; nokuti vachauya kuzokuuraya; vachauya usiku kuzokuuraya.
\v 11 Ini ndakati: Munhu akaita seni ungatiza here? Ndianiko akaita seni angapinda mutemberi, kuti azviraramise? Handingapindi.
\v 12 Ndikaona kwazvo kuti Mwari akange asina kumutuma; asi akandiporofitira izvozvo, nokuti akange afufurwa naTobhia naSanibharati.
\v 13 Akange afufurwa nemhaka iyo, kuti nditye, ndiite saizvozvo, nditadze, kuti vawane chavangandichera nacho, vagondishora.
\v 14 Rangarirai henyu, Mwari wangu, mabasa awa aTobhia naSanibharati, naNowadhia muporofitakadzi, navamwe vaporofita, vakaidza kundityisa.
\p
\v 15 Naizvozvo rusvingo rwakapera pazuva ramakumi maviri namashanu romwedzi weEruri, tavaka mazuva ana makumi mashanu namaviri.
\v 16 Zvino vavengi vedu vese vakati vachizvinzwa, vahedheni vese vakange vakatipotoredza vakatya, vakaora moyo, nokuti vakaziva kuti basa iri rakaitwa naMwari wedu.
\p
\v 17 Uye, namazuva iwayo vakuru vavaJudha vakatumawo tsamba zhinji kuna Tobhia, uye tsamba dzaTobhia dzakasvikawo kwavari.
\v 18 Nokuti vazhinji vaivapo paJudha vakange vapika kwaari, nokuti waiva mukwambo waShekania mwanakomana waAra; mwanakomana wake Jehohanani akange awana mukunda waMeshurami mwanakomana waBherekia.
\v 19 Vakarumbidzawo mabasa ake akanaka pamberi pangu, nokumuudza mashoko angu. Tobhia akatuma tsamba dzokundityisa.
