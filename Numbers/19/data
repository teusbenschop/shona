\c 19
\s Tsiru dzvuku rinofanira kupiswa
\p
\v 1 Zvino Jehovha akataura naMozisi naAroni, akati:
\v 2 Ndiwo murairo wakarairwa naJehovha, achiti: Taura navana vaIsraeri vauye kwauri netsiru dzvuku risina mhosva, risina kuremara, risina kumboiswa joko.
\v 3 Zvino munofanira kuripa Ereazari mupristi, iye aribudise kunze kwemisasa, rigourawa pamberi pake.
\v 4 Ipapo Ereazari mupristi anofanira kutora ropa raro neumwe wake, nokusasa ropa raro kanomwe kurutivi rwemberi rwetende rokusangana;
\v 5 zvino tsiru rinofanira kupiswa pamberi pake; dehwe raro, nenyama yaro, neropa raro, pamwe chete namazvizvi aro, zvinofanira kupiswa.
\v 6 Zvino mupristi anofanira kutora rutanda rwomusidhari nehisopi, nomucheka mutsvuku, ndokuzvikandira pakati pomoto unopisa tsiru.
\v 7 Ipapo mupristi anofanira kusuka nguvo dzake, nokushambidza muviri wake nemvura ndokuzopinda mumisasa mupristi agova asina kunaka kusvikira madeko.
\v 8 Nomunhu anoripisa anofanira kusuka nguvo dzake nemvura, nokushambidza muviri wake nemvura, agova asina kunaka kusvikira madeko.
\v 9 Zvino umwe munhu akanaka anofanira kuunganidza madota etsiru, ndokuachengeta kunze kwemisasa panzvimbo yakanaka, kuti achengeterwe ungano yavana vaIsraeri, kuzoita nawo mvura yokunatsa nayo; chipo chezvivi.
\v 10 Zvino iye akaunganidza madota etsiru, anofanira kusuka nguvo dzake, agova asina kunaka kusvikira madeko; unofanira kuva mutemo usingaperi kuvana vaIsraeri nokuvatorwa vagere pakati pavo.
\p
\v 11 Munhu anobata chitunha chomunhu upi noupi, anofanira kuva asina kunaka mazuva manomwe.
\v 12 Iye anofanira kuzvichenura nayo nezuva retatu, agova akanaka nezuva rechinomwe; asi kana asingazvinatsi nezuva retatu, haangavi akanaka nezuva rechinomwe.
\v 13 Ani nani anobata akafa, chiri chitunha chomunhu upi noupi akafa, akasazvinatsa, anosvibisa tabhenakeri yaJehovha; munhu uyo anofanira kubviswa pakati paVaIsraeri; mvura inonatsa zvaisina kusaswa pamusoro pake, anofanira kuva asina kunaka; tsvina yake ichiri kwaari.
\v 14 Ndiwo murairo kana munhu akafa mutende: Umwe neumwe anopinda mutende, neumwe nomumwe ari mutende, achava asina kunaka mazuva manomwe.
\v 15 Nemidziyo yese yakashama, isina chifunhiro chakasungirwa, ichava isina kunaka.
\v 16 Ani nani anobata munhu akaurawa kusango nomunondo, kana chitunha, kana pfupa romunhu, kana hwiro, achava asina kunaka mazuva manomwe.
\v 17 Zvino munhu asina kunaka anofanira kundotorerwa madota echipo chezvivi chakapiswa, mvura inoyerera igodirwa pamusoro pawo mumudziyo,
\v 18 zvino munhu akanaka anofanira kutora hisopi, ndokuinyika mumvura, ndokuisasa patende, napanhumbi dzese, napavanhu vese vaivapo, napamunhu akabata pfupa, kana akange aurawa, kana akafa, kana hwiro;
\v 19 zvino munhu akanaka anofanira kusasa munhu usina kunaka nezuva retatu nerechinomwe; nezuva rechinomwe anofanira kumuchenura; zvino iye anofanira kusuka nguvo dzake, nokuzvishambidza nemvura, agova akanaka madeko.
\v 20 Asi kana, munhu akasvibiswa akasazvichenura, munhu uyo anofanira kubviswa pakati peungano, nokuti asvibisa imba tsvene yaJehovha; mvura inonatsa haina kusaswa pamusoro pake; haana kunaka.
\v 21 Unofanira kuva mutemo usingaperi kwavari. Munhu anosasa mvura inonatsa, anofanira kusuka nguvo dzake; naiye anobata mvura inonatsa, achava asina kunaka kusvikira madeko.
\v 22 Nezvese zvinobatwa nomunhu usina kunaka, zvichava zvisina kunaka nomunhu unozvibata uchava usina kunaka kusvika madeko.
