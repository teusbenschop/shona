\c 9
\s VaIsraeri vanodya pasika
\p
\v 1 Zvino Jehovha wakataura naMozisi murenje reSinai pamwedzi wokutanga wegore rechipiri rokubuda kwavo panyika yeEgipita akati:
\v 2 Vana vaIsraeri vanofanira kutamba pasika panguva yayo yakatarwa.
\v 3 Nezuva regumi namana romwedzi uno, madekwani, munofanira kuitamba panguva yayo yakatarwa; munofanira kuitamba muchiteerera mitemo yayo yese nemirairo yayo yese.
\v 4 Ipapo Mozisi akataura navana vaIsraeri, kuti vatambe pasika.
\v 5 Ivo vakatamba pasika nomwedzi wokutanga, nezuva regumi namana romwedzi, madekwani, murenje reSinai zvese sezvakarairwa Mozisi naJehovha, ndizvo zvakaita vana vaIsraeri.
\p
\v 6 Zvino kwakange kuna vamwe varume vakange vasina kunaka nokuda kwechitunha chomunhu, naizvozvo vakange vasingagoni kudya pasika nomusi iwoyo; naizvozvo vakauya kuna Mozisi naAroni nomusi iwoyo;
\v 7 varume ava vakati kwaari: Hatina kunaka nokuda kwechitunha chomunhu; tingadziviswa sei kupa chipo chaJehovha nenguva yacho yakatarwa pakati pavana vaIsraeri?
\v 8 Mozisi akati kwavari: Mirai, ndinzwe zvinorairwa naJehovha pamusoro penyu.
\p
\v 9 Jehovha akataura naMozisi akati:
\v 10 Taura navana vaIsraeri, uti: Kana umwe wenyu, kana wemazera enyu, achinge ava usina kunaka nokuda kwechitunha, kana zvimwe ari kurwendo ruri kure, kunyange zvakadaro anofanira kutamba pasika yaJehovha.
\v 11 Ivo vanofanira kuidya nomwedzi wechipiri, nezuva regumi namana, madekwani; vanofanira kuidya nechingwa chisina kuviriswa nemiriwo inovava.
\v 12 Havafaniri kusiya zvimwe kusvikira mangwana, kana kuvhuna pfupa rimwe rayo, asi vanofanira kuitamba vachiteerera mitemo yese yepasika.
\v 13 Asi kana munhu akanaka hake, asati ari parwendo, akasadya pasika, munhu iyeye unofanira kugurwa kubva pavanhu vekwake; zvaasina kupa chipo chaJehovha panguva yakatarwa, munhu uyo uchava nezvivi zvake.
\v 14 Kana ari mutorwa ugere nemi, akada kudya pasika yaJehovha, anofanira kuidya achiteerera mutemo wepasika, nomurairo wayo; munofanira kuva nomutemo mumwe, womutorwa nomunhu wakaberekerwa munyika.
\s Gore nomoto pamusoro petabhenakeri
\p
\v 15 Nomusi wokumiswa kwetabhenakeri, gore rakafukidza tabhenakeri, iro tende rechipupuriro; madekwani rakange riri pamusoro petabhenakeri rakaita somoto kusvikira mangwana.
\v 16 Zvakange zvakadaro nguva dzese; gore rakaifukidza, asi usiku rakange rakaita somoto.
\v 17 Zvino nguva dzese kana gore richisimudzwa pamusoro petende, shure kwaizvozvo vana vaIsraeri vaifamba; paindomira gore, ipapo vana vaIsraeri vaidzika matende avo;
\v 18 sezvavairairwa naJehovha, vana vaIsraeri vaifamba, sezvavairairwa naJehovha vaidzika matende avo; nguva yese kana gore rimire pamusoro petabhenakeri, ivo vairambira mumatende avo.
\v 19 Kana gore richirambira pamusoro petabhenakeri mazuva mazhinji, vana vaIsraeri vaichengeta zvavakange varairwa naJehovha, vakasafamba.
\v 20 Dzimwe nguva gore raigara pamusoro petabhenakeri mazuva mashomanene; zvino sezvairaira Jehovha vairamba vagere pamatende avo, uye sezvairaira Jehovha vaifamba.
\v 21 Dzimwe nguva gore raivapo kubva madeko kusvikira mangwana; zvino kana gore richisimudzwa mangwana, vaifamba; kana masikati kana usiku, kana gore richisimudzwa, vaifamba.
\v 22 Kana gore rikaramba riri pamusoro payo, vana vaIsraeri vairamba vagere mumatende avo, vasingafambi; asi kana rasimudzwa, vaifamba.
\v 23 Sezvavairairwa naJehovha, vaidzika matende avo; sezvavairairwa naJehovha, vaifamba; vaichengeta zvavakange varairwa naJehovha, sezvakarairwa Jehovha nomuromo waMozisi.