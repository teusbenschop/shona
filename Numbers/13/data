\c 13
\s Vasori vane gumi navaviri vanotumwa Kenani
\p
\v 1 Zvino Jehovha akataura naMozisi, akati:
\v 2 Tuma varume kuti vanoshora nyika yeKenani, yandichapa vana vaIsraeri; utume umwe worudzi rumwe norumwe rwamadzibaba avo, vese vave vakuru pakati pavo.
\v 3 Mozisi akavatuma, vakabva murenje reParani, nokuraira kwaJehovha, vese vavo vari varume vaiva vakuru vavana vaIsraeri.
\v 4 Ndiwo mazita avo: Vokurudzi rwaRubheni, Shamua, mwanakomana waZakuri.
\v 5 Vokurudzi rwaSimioni, Shafati, mwanakomana waHori.
\v 6 Vokurudzi rwaJudha, Karebhu, mwanakomana waJefune.
\v 7 Vokurudzi rwaIsaskari, Igari, mwanakomana waJosefa.
\v 8 Vokurudzi rwaEfuremu, Hoshea, mwanakomana waNuni.
\v 9 Vokurudzi rwaBhenjamini, Paruti, mwanakomana waRafu.
\v 10 Vokurudzi rwaZebhuruni, Gadhieri, mwanakomana waSodhi.
\v 11 Vokurudzi rwaJosefa, irwo rudzi rwaManase, Gadhi, mwanakomana waSusi.
\v 12 Vokurudzi rwaDhani, Amieri, mwanakomana waGemari.
\v 13 Vokurudzi rwaAsheri, Seturi, mwanakomana waMikaeri.
\v 14 Vokurudzi rwaNafutari, Nabhi, mwanakomana waVhofusi.
\v 15 Vokurudzi rwaGadhi, Geueri, mwanakomana waMaki.
\v 16 Ndiwo mazita avarume vakatumwa naMozisi kundoshora nyika. Mozisi akatumidza Hoshea, mwanakomana waNuni, zita rinonzi Joshua.
\p
\v 17 Mozisi akavatuma kundoshora nyika yeKenani, akati kwavari: Endai nenzira iyi yeZasi, mukwire mumakomo;
\v 18 mundoona nyika, kuti yakadiniko, navanhu vageremo, kana vane simba, kana vasina, kana vari vashoma, kana vari vazhinji;
\v 19 nenyikawo yavageremo, kuti yakadiniko, kana yakanaka, kana yakaipa; namaguta mavagere, kuti akadiniko, kana vagere mumisasa kana munhare;
\v 20 nevhu, kuti rakadiniko, kana rakaorera kana risina kuorera, kana pane miti kana pasina miti; tsungai moyo, mugouya nezvibereko zvenyika iyo. Zvino yaiva nguva yokutanga kuibva kwamazambiringa.
\p
\v 21 Naizvozvo vakakwira vakanoshora nyika, vachibva murenje reZini, kusvikira Rehobhu, pavanopinda Hamati.
\v 22 Vakapinda neZasi, vakasvika Hebhuroni; ipapo pakange pana Ahimani naSheshai naTarimai, vanakomana vaAnaki. (Pakuvakwa Hebhuroni rakatangira Zoani paEgipita namakore manomwe).
\v 23 Vakanosvika pamupata weEshikori, vakatema davi raiva nesumbu rimwe ramazambiringa, vakaritakura padanda pakati pavanhu vaviri; vakauyawo namapomegiranati namaonde.
\v 24 Nzvimbo iyo vakaitumidza mupata weEshikori nokuda kwesumbu rakatemwapo navana vaIsraeri.
\v 25 Mazuva ana makumi mana akati apera, vakadzoka pakushora nyika.
\p
\v 26 Vakasvika kuna Mozisi naAroni neungano yese yavana vaIsraeri, murenje reParani paKadheshi, vakavaudza mashoko nokuvaratidza ivo neungano yese zvibereko zvenyika iyo.
\v 27 Vakamuudza, vakati: Takaenda kunyika iyo kwamakatituma; zvirokwazvo inoyerera mukaka nouchi; izvi ndizvo zvibereko zvayo.
\v 28 Asi vanhu vagere munyika iyo vane simba, maguta akakombwa namasvingo, makuru kwazvo; uye, takaonapo vana vaAnaki.
\v 29 VaAmareki vagere munyika nechezasi, naVaHeti, naVaJebhusi, naVaAmori vagere mumakomo; VaKenani vagere pagungwa, nokurutivi rwaJoridhani.
\v 30 Ipapo Karebhu akanyaradza vanhu pamberi paMozisi akati: Ngatikwire pakarepo, tindoitora, nokuti tinogona kwazvo kuikunda.
\v 31 Asi vamwe varume vakange vakwira naye, vakati: Hatigoni kukwira kundorwa navanhu avo, nokuti vanotikurira nesimba.
\v 32 Naizvozvo vakauya kuvana vaIsraeri neshoko rakaipa pamusoro penyika iyo, yavakange vaenda kundoishora, vachiti: Nyika iyo yatakapfuura napakati payo kuishora, inyika inopedza vanhu vageremo; vanhu vese vatakaonamo vaiva varume vakakura kwazvo.
\v 33 Takaonapo vanhu varefu, vana vaAnaki, vanobva pavarefu; kana tichizvifananidza, takange takaita semhashu, ndozvatakange takaita kwavariwo.
