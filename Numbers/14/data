\c 14
\s VaIsraeri vanomukira Jehovha
\p
\v 1 Zvino ungano yese yakasimudza inzwi rayo ndokuchema; vanhu ndokuchema usiku ihwohwo.
\v 2 Nevana vaIsraeri vese vakagunun'unira Mozisi naAroni, ungano yese ndokuti kwavari: Dai takafira munyika yeEgipita, kana dai takafira murenje rino!
\v 3 Zvbino sei Jehovha akatiuisa kunyika ino, tiwe nemunondo? Vakadzi vedu nevana vedu vadzimbiwe. Hazvaiva nani kuti tidzokere Egipita here?
\v 4 Zvino vakati umwe kune umwe: Ngatigadzei musoro, tidzokere kuEgipita.
\v 5 Mozisi naAroni ndokuwa nezviso zvavo pamberi peungano yese yeungano yevana vaIsraeri.
\p
\v 6 NaJoshua mwanakomana waNun,i naKarebhu mwanakomana waJefune, veavo vakanoshora nyika vakabvarura nguvo dzavo,
\v 7 vakataura neungano yese yavana vaIsraeri vakati: Nyika yatakapfuura napakati payo kuishora, inyika yakanaka kwazvo-kwazvo.
\v 8 Kana Jehovha achifara nesu, achatiisa kunyika iyo, nokutipa iyo; inyika inoyerera mukaka nouchi.
\v 9 Asi regai kumukira Jehovha, uye musatya vanhu venyika iyo, nokuti ivo zvokudya zvedu; mumvuri wavo wabviswa pamusoro pavo, Jehovha anesu, regai kutya.
\v 10 Asi ungano yese yakati vatakwe namabwe. Ipapo kubwinya kwaJehovha kwakaonekwa mutende rokusangana navana vaIsraeri vese.
\p
\v 11 Zvino Jehovha akati kuna Mozisi: Vanhu ava vachandizvidza kusvikira rinhiko? Vacharamba kunditenda ini kusvikira rinhiko, nezvishamiso zvese zvandakaita pakati pavo?
\v 12 Ndichavarova nedenda, nokuvatorera nhaka yavo, ndikuite iwe rudzi runovakunda ivo noukuru nesimba.
\p
\v 13 Mozisi akati kuna Jehovha: VaEgipita vachazvinzwa, nokuti makabudisa vanhu ava pakati pavo nesimba renyu;
\v 14 vachaudza vanhu vagere munyika ino izvozvo; ivo vakanzwa kuti imwi Jehovha muri pakati pavanhu ava, nokuti imwi Jehovha munoonekwa navo pachena, gore renyu rinomira pamusoro pavo, nemwi munovatungamirira masikati neshongwe yegore, nousiku neshongwe yomoto.
\v 15 Zvino kana mukauraya vanhu ava vese-vese, ndudzi dzavanhu, dzakanzwa mukurumbira wenyu, dzichataura, dzichiti,
\v 16 Jehovha akange asingagoni kuisa vanhu ava kunyika yaakange avapikira, saka akavauraya murenje.
\v 17 Zvino ndinokumbira kuti simba raShe wangu rive guru, sezvamakataura, muchiti,
\v 18 Jehovha anononoka kutsamwa, ane nyasha huru, anokanganwira zvakaipa nokudarika; haangatongopembedzi munhu ane mhosva; anorova vana nokuda kwezvakaipa zvamadzibaba avo, kusvikira kurudzi rwechitatu norwechina.
\v 19 Ndinokumbira kuti mukanganwire henyu zvakaipa zvavanhu ava neukuru hwenyasha dzenyu, uye sezvamakakanganwira vanhu ava kubva Egipita kusvikira zvino.
\p
\v 20 Ipapo Jehovha akati: Ndakanganwira sezvawakumbira.
\v 21 Asi zvirokwazvo, noupenyu hwangu, uye nyika yese zvaichazara nokubwinya kwaJehovha,
\v 22 varume ava vese vakaona kubwinya kwangu nezviratidzo zvangu, zvandakaita muEgipita nomurenje, vakandiidza zvino rune gumi, vasingateereri inzwi rangu,
\v 23 zvirokwazvo, havangaoni nyika yandakapikira madzibaba avo; hakuna umwe wavakandizvidza achaiona,
\v 24 asi muranda wangu Karebhu, nokuti akange ano umwe mweya mukati make, akanditevera nomoyo wese, ndiye andichapinza munyika maakambopinda; ichava yavana vake.
\v 25 Zvino VaAmareki naVaKenani vaigara mumupata uyo; mangwana dzokai, muende kurenje nenzira inoenda kuGungwa Dzvuku.
\p
\v 26 Zvino Jehovha wakataura naMozisi naAroni, akati:
\v 27 Ungano iyi yakaipa icharamba ichindinyunyutira kusvikira rinhiko? Ndakanzwa kunyunyuta kwavana vaIsraeri, kwavanondinyunyutira nako.
\v 28 Uti kwavari: Zvirokwazvo, noupenyu hwangu, zvanzi naJehovha, sezvamakataura munzeve dzangu, ndizvo zvandichakuitirai.
\v 29 Zvitunha zvenyu zvichawira murenje rino; imwi mese makaverengwa, nokuwanda kwenyu kwese, vese vari vemakore makumi maviri navanopfuura, vakandinyunyutira,
\v 30 zvirokwazvo, imwi hamungapindi munyika yandakupikirai, ndichiti ndichakugarisaimo, asi Karebhu, mwanakomana waJefune, naJoshua, mwanakomana waNuni.
\v 31 Asi vana venyu vamakati vachatapwa, ndivo vandichapinza; ivo vachaziva nyika yamakaramba imwi.
\v 32 Asi kana murimwi, zvitunha zvenyu zvichawira murenje, rino.
\v 33 Vana venyu vachadzungaira savafudzi murenje makore ana makumi mana, vachirohwa nokuda kokupata kwenyu, kusvikira zvitunha zvenyu zvaparadzwa murenje.
\v 34 Samazuva amakange muchishora nyika nawo, iwo mazuva ana makumi mana, saizvozvo muchava nemhosva yokutadza kwenyu, zuva rimwe nerimwe richaita gore rimwe, ndiwo makore ana makumi mana, mugoziva kuti ndakakufuratirai.
\v 35 Ini Jehovha, ndakataura izvozvo, ndichaitira saizvozvo ungano iyi yese yakaipa, yakaungana kuzorwa neni; vachaparadzwa murenje rino, vachafirapo.
\v 36 Zvino varume vakange vatumwa naMozisi vaya kundoshora nyika, vaya vakadzoka vonyunyutisa ungano yese pamusoro pake, zvavakauya namashoko akaipa pamusoro penyika iyo,
\v 37 varume avo vakange vauya neshoko rakaipa pamusoro penyika iyo, vakafa nedenda pamberi paJehovha.
\v 38 Asi Joshua, mwanakomana waNuni, naKarebhu, mwanakomana waJefune, vakasara vari vapenyu pavarume vaya vakanoshora nyika.
\v 39 Zvino Mozisi wakaudza vana vaIsraeri mashoko iwaya ese; vanhu vakachema kwazvo.
\p
\v 40 Vakafumira mangwanani, vakakwira kumusoro wegomo, vakati: Tarirai, tiri pano hedu, tichanokwira kwatakavimbiswa naJehovha, nokuti tatadza.
\v 41 Mozisi akati: Munodarikireiko murairo waJehovha, nokuti muchaona nhamo.
\v 42 Musakwira, nokuti Jehovha haasi pakati penyu; kuti murege kuparadzwa navavengi venyu.
\v 43 Nokuti VaAmareki naVaKenani vari mberi kwenyu ipapo; muchaurawa nomunondo, nokuti makadzoka pakutevera Jehovha, naizvozvo Jehovha haangavi nemi.
\v 44 Kunyange zvakadaro vakaidza havo kukwira kumusoro wegomo nokuzvikudza kwavo; asi areka yesungano yaJehovha haina kubva pamisasa, naiye Mozisiwo.
\v 45 Ipapo VaAmareki naVaKenani vakange vagere mugomo iro vakaburuka, vakavaparadza nokuvadzingirira kusvikira paHoma.
