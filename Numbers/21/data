\c 21
\s Nyoka yendarira
\p
\v 1 Zvino mambo weAradhi, muKenani, akange agere kunyika yekuchamhembe, akati anzwa kuti VaIsraeri vouya nenzira yavashori, akarwa naVaIsraeri, akatapa vamwe vavo.
\v 2 Ipapo VaIsraeri vakapikira Jehovha mhiko, vakati: Kana mukapa vanhu ava mumaoko edu, tichaparadza maguta avo chese.
\v 3 Jehovha akateerera inzwi raVaIsraeri, akavapa VaKenani; vakavaparadza chose namaguta avo; nzvimbo iyo ikanzi Homa.
\p
\v 4 Zvino vakasimuka pagomo reHori, vakafamba nenzira inoenda kuGungwa Dzvuku, kuti vanyenyeredze nyika yaEdhomu; vanhu vakapera moyo kwazvo panzira.
\v 5 Ipapo vanhu vakapopotera Mwari naMozisi, vakati: Makatibudisireiko Egipita, kuti tifire murenje? Nokuti hapana zvokudya, hapana mvura; mweya yedu inosema zvokudya izvi zvakaipa.
\v 6 Jehovha akatuma nyoka dzinopenga pakati pavanhu, dzikaruma vanhu, vanhu vazhinji VaIsraeri vakafa.
\v 7 Zvino vanhu vakauya kuna Mozisi, vakati: Takatadza, nokuti takapopotera Jehovha nemi; kumbirai kuna Jehovha kuti abvise nyoka kwatiri. Mozisi akakumbirira vanhu.
\v 8 Ipapo Jehovha akati kuna Mozisi: Uzviitire nyoka inopenga, ugoiturika padanda; zvino umwe neumwe akarumwa kana akaitarira, achararama.
\v 9 Mozisi akaita nyoka yendarira, akaiturika padanda; zvino umwe neumwe akati kana arumwa, akatarira nyoka iyo yendarira, akararama.
\p
\v 10 Vana vaIsraeri vakafamba, vakanodzika matende avo paObhoti.
\v 11 Vakabva Obhoti, vakanodzika matende avo paIje-aBharimi, murenje riri pamberi paMoabhu, kumabvazuva.
\v 12 Vakafamba vachibva ipapo, vakanodzika matende avo pamupata weZeredhi.
\v 13 Vakafamba vachibva ipapo, vakanodzika matende avo kumhiri kwaArinoni, rwizi rwaiva murenje, rwaibva kunyika yaVaAmori; nokuti Arinoni ndiwo muganhu wavaMoabhu, pakati paMoabhu naVaAmori.
\v 14 Naizvozvo pabhuku yeHondo dzaJehovha panoti: VaHebhi paSufa, nemipata yaArinoni,
\v 15 nemikwidza yemipata inorerekera kunzvimbo yeAri, inosendamira pamuganhu waMoabhu.
\v 16 Vakafamba vachibva ipapo, vakaenda Bheeri; ndiro tsime rakanzi naJehovha kuna Mozisi: Unganidza vanhu, ndichavapa mvura.
\p
\v 17 Zvino VaIsraeri vakaimba rwiyo urwu: Chivhaira, iwe tsime; imwi muriimbire;
\v 18 ndiro tsime rakacherwa namachinda, rakacherwa navakuru vavanhu netsvimbo youshe, uye netsvimbo dzavo. Vakabva murenje, vakaenda Matana;
\v 19 vakabva Matana, vakaenda Naharieri; vakabva Naharieri, vakaenda Bhamoti;
\v 20 vakabva Bhamoti, vakaenda kumupata uri kubani raMoabhu, kusvikira kumusoro wegomo rePisiga, rinotarira pasi kurenje.
\p
\v 21 Zvino VaIsraeri vakatuma nhume kuna Sihoni, mambo waVaAmori, vachiti:
\v 22 Nditendere kupfuura napanyika yako; hatingatsaukiri kumunda kana kumunda wemizambiringa; hatingamwi mvura yamatsime; tichafamba nenzira huru yamambo, kusvikira tabuda panyika yako.
\v 23 Asi Sihoni akaramba kutendera VaIsraeri kupfuura napanyika yake; Sihoni akaunganidza vanhu vake vese, akaenda kurenje kundorwa naVaIsraeri, akasvika paJahazi; akarwa naVaIsraeri.
\v 24 Asi VaIsraeri vakamukunda neminondo inopinza, vakatora nyika yake kubva paArinoni kusvikira paJabhoki, kusvikira pavana vaAmoni; nokuti muganhu wavana vaAmoni wakange wakasimba.
\v 25 Naizvozvo VaIsraeri vakakunda maguta iwayo ese; VaIsraeri vakagara mumaguta ese aVaAmori, muHeshibhoni napamisha yaro yese.
\v 26 Nokuti Heshibhoni rakange riri guta raSihoni, mambo waVaAmori, iye akange arwa namambo wokutanga waMoabhu, akamutorera nyika yake yese kusvikira paArinoni.
\v 27 Naizvozvo vanotaura neshumo vanoti: Uyai muHeshibhoni, guta raSihoni ngarivakwe, risimbiswe.
\v 28 Nokuti moto wakabuda nemurazvo paguta raSihoni, ukaparadza Ari waMoabhu, madzishe enzvimbo dzakakwirira dzaArinoni.
\v 29 Une nhamo iwe Moabhu! Mapera imwi vanhu veKemoshi! Wakapa Sihoni vanakomana vake vatize, navanasikana vake vatapwe, Sihoni, mambo waVaAmori.
\v 30 Takavapfura; Heshibhoni rakaparadzwa kusvikira paDhibhoni; takaparadza kusvikira paNofa, moto ukasvika paMedhebha.
\p
\v 31 Naizvozvo VaIsraeri vakagara munyika yaVaAmori.
\v 32 Zvino Mozisi akatuma vanhu kundoshora Jazeri, vakakunda misha yaro, vakadzinga VaAmori vakange vageremo.
\p
\v 33 Ipapo vakadzoka, vakakwira nenzira inoenda Bhashani; zvino Ogi, mambo weBhashani, akauya kuzorwa navo paEdhirei, iye navanhu vake vese.
\v 34 Ipapo Jehovha akati kuna Mozisi: Usamutya hako, nokuti ndakamupa mumaoko ako, iye navanhu vake vese, nenyika yake; unofanira kumuitira iye sezvawakaitira Sihoni, mambo waVaAmori, aigara paHeshibhoni.
\v 35 Naizvozvo vakamukunda, iye navanakomana vake vese, kudzimana asina kusarirwa nomumwe; vakatora nyika yake.
