\c 27
\s Mirairo yekugarisa nhaka
\nb
\v 1 Zvino kwakaswedera vanasikana vaZerofehadhi mwanakomana waHeferi mwanakomma waGiriyadhi mwanakomana waMakiri mwanakomana waManase wemhuri dzaManase mwanakomana waJosefa; uye awa mazita evanasikana vake: Mahira, Nowa, naHogira, naMirika, naTiriza.
\v 2 Zvino vakamira pamberi paMozisi nepamberi paEriazari mupristi, nepamberi pemachinda neungano yese, pamukova wetende rokusangana, vakati,
\v 3 Baba vedu vakafira murenje, asi vakange vasi pakati peboka ravaya vakaungana kuzorwa naJehovha, veboka raKora; vakafira havo muzvivi zvavo, vasina vanakomana.
\v 4 Zvino zita rababa vedu richabvisirweiko pakati pemhuri yavo, nokuti vakange vasina vanakomana? Tipeiwo nhaka pakati pehama dzababa vedu.
\v 5 Mozisi akaisa shoko ravo pamberi paJehovha.
\p
\v 6 Jehovha akataura naMozisi, akati:
\v 7 Vanasikana vaZerofehadhi vanotaura kwazvo; zvirokwazvo, unofanira kuvapa nhaka pakati pehama dzababa vavo; unofanira kuvagarisa nhaka yababa vavo.
\v 8 Zvino unofanira kutaura navana vaIsraeri, uchiti: Kana munhu akafa asina mwanakomana, munofanira kugarisa mwanasikana wake nhaka yake.
\v 9 Kana asina mwanasikana, munofanira kupa vakuru vake navanin'ina vake nhaka yake.
\v 10 Kana asina vakuru kana vanin'ina, munofanira kupa vakuru kana vanin'ina vababa vake nhaka yake.
\v 11 Kana baba vake vasina vakuru kana vanin'ina, munofanira kupa hama yake yomumba nhaka yake, ive yake. Unofanira kuva mutemo wokutonga nawo pakati pavana vaIsraeri, sezvakarairwa Mozisi naJehovha.
\s Joshua muteveri waMozisi
\p
\v 12 Zvino Jehovha akati kuna Mozisi: Kwira pagomo iri reAbharimu, uone nyika yandakapa vana vaIsraeri.
\v 13 Ipapo kana waiona, newewo uchasanganiswa navanhu vako, sezvakasanganiswa mukuru wako Aroni;
\v 14 nokuti makaramba shoko rangu murenje reZini, panguva yokurwa kweungano, mukarega kundiita mutsvene pamberi pavo pamvura. Ndiyo mvura yeMeribha paKadheshi, murenje reZini.
\p
\v 15 Zvino Mozisi akataura naJehovha, akati:
\v 16 Jehovha, Mwari wemweya yavanhu vese, ngaagadze murume paungano iyi,
\v 17 achabuda pamberi pavo, nokupinda pamberi pavo, angavabudisa nokuvapinza; kuti ungano yaJehovha irege kuva samakwai asina mufudzi.
\p
\v 18 Ipapo Jehovha akati kuna Mozisi: Tora Joshua, mwanakomana waNuni, murume uno mweya mukati make, uise ruoko rwako pamusoro pake.
\v 19 Umuise pamberi paEriazari mupristi, napamberi peungano yese, ugomurairira pamberi pavo.
\v 20 Uise pamusoro pake zvoukuru hwako, kuti ungano yese yavana vaIsraeri imuteerere.
\v 21 Iye anofanira kumira pamberi pomupristi Eriazari, iye amuunzire pamberi paJehovha nokutonga kweUrimi; nokuraira kwake, vanofanira kubuda, nokuraira kwake, vanofanira kupinda, iye pamwe chete navana vaIsraeri vese, ungano yese.
\v 22 Mozisi akaita sezvaakarairwa naJehovha; akatora Joshua, akamuisa pamberi pemupristi Eriazari, napamberi peungano yese;
\v 23 akaisa maoko ake pamusoro pake, akamurairira, sezvakataura Jehovha nomuromo waMozisi.
