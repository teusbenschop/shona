\c 4
\s Mabasa aVaRevhi
\p
\v 1 Zvino Jehovha akataura naMozisi naAroni akati:
\v 2 Verenga vanakomana vese vaKohati pakati pavana vaRevhi, nemhuri dzavo, nedzimba dzamadzibaba avo,
\v 3 vemakore ana makumi matatu navanopfuura, kusvikira pamakore makumi mashanu, vese vanopinda pabasa, kuti vaite basa mutende rokusangana.
\v 4 Ndiro basa ravanakomana vaKohati mutende rokusangana, chitsvene chezvitsvene.
\p
\v 5 Kana ungano ichisimuka, Aroni anofanira kupinda navanakomana vake, vagobvisa chidzitiro, ndokufukidza areka yechipupuriro nacho.
\v 6 Zvino vanofanira kuisa pamusoro pazvo chokufukidzira chamatehwe ezvikumba, ndokuwarira pamusoro pazvo mucheka mutema wese, zvino ndokupinza zvibatiso zvekutakura nazvo.
\v 7 Vanofanira kuwarirawo mucheka mutema patafura yechingwa chokuratidza, ndokuisa pamusoro payo midziyo, nembiya, nemikombe, nezvimbiya zvokudira nazvo; nechingwa chamazuva ese chinofanira kuva pamusoro payo.
\v 8 Zvino vanofanira kuwarira pamusoro pazvo mucheka mutsvuku, ndokuufukidza nechokufukidzira chamatehwe ezvikumba, zvino ndokupinza zvibatiso zvayo.
\v 9 Vanofanira kutorawo mucheka mutema, vagofukidza nawo chigadziko chemwenje yokuvhenekesa nayo, nemwenje yacho, nembato dzacho, nezvaenga zvemadota zvacho, nemidziyo yacho yese yamafuta, yavanobata nayo.
\v 10 Zvino vanofanira kuchiputira pamwe chete nenhumbi dzacho dzese muchokufukidzira chamatehwe ezvikumba, ndokuchiisa pamatanda.
\v 11 Vanofanira kuwarirawo mucheka mutema pamusoro pearitari yegoridhe, ndokuifukidza nechokufukidzira chamatehwe ezvikumba, zvino ndokupinza zvibatiso zvayo.
\v 12 Vanofanira kutorawo nhumbi dzese dzokubata nadzo paimba tsvene, vagodziputira mumucheka mutema, ndokudzifukidza nechokufukidzira chamatehwe ezvikumba, ndokuzviisa pamatanda.
\v 13 Vanofanira kubvisawo madota paaritari, ndokuwarira pamusoro payo mucheka mushava,
\v 14 ndokuisa pamusoro payo nhumbi dzayo dzese, dzavanobata nadzo pairi, dzinoti: Zvaenga zvomoto, nezvikokovonho zvenyama, nefoshoro, nemidziyo, nhumbi dzese dzearitari, vagowarira pamusoro payo chokufukidzira chamatehwe ezvikumba, ndokupinza zvibatiso zvayo.
\v 15 Zvino kana Aroni navanakomana vake vapedza kufukidza imba tsvene, nenhumbi dzese dzeimba tsvene, kana ungano ichida kusimuka, zvino vanakomana vaKohati vanofanira kuuya kuitakura, asi ngavarege kubata zvinhu zvitsvene, kuti varege kufa. Zvinhu izvi ndizvo zvinofanira kutakurwa navanakomana vaKohati patende rokusangana.
\p
\v 16 Basa raEreazari, mwanakomana waAroni mupristi, nderamafuta okuvhenekesa nawo, nezvinonhuhwira zvinotapira zvakanaka, nechipo choupfu chamazuva ese, namafuta okuzodza nawo, nokuchengeta tabhenakeri yese nezvese zvirimo, neimba tsvene, nenhumbi dzayo.
\p
\v 17 Zvino Jehovha akataura naMozisi naAroni akati:
\v 18 Rudzi rwemhuri dzaVaKohati ngarurege kuparadzwa pakati pavaRevhi;
\v 19 asi muvaitire izvi kuti vararame, varege kufa, kana vachiswedera kuchitsvene chezvitsvene; Aroni navanakomana vake vanofanira kupinda nokuvagadza, umwe nomumwe, pabasa rake napamutoro wake.
\v 20 Asi ngavarege kupinda kundoona imba tsvene, kunyange iri nguva diki, kuti varege kufa.
\p
\v 21 Jehovha akataura naMozisi akati:
\v 22 Verenga vanakomana vese vaGeshoni, dzimba dzamadzibaba avo, nemhuri dzavo.
\v 23 Uverenge vemakore makumi matatu nevanopfuura kusvikira makore makumi mashanu; vese vanopinda kundobata basa, kubata mutende rokusangana.
\v 24 Ndiro basa remhuri dzaVaGeshoni pakubata napakutakura mitoro:
\v 25 Ivo vanofanira kutakura maketeni etabhenakeri, netende rokusangana; nechokufukidzira chayo, nechokufukidzira chamatehwe ezvikumba, chiri pamusoro payo, nechidzitiro chomukova wetende rokusangana;
\v 26 nezviremberedzwa zvoruvazhe, nechidzitiro chomukova wesuwo roruvazhe, ruri patabhenakeri nokunhivi dzese dzearitari, namabote azvo, nenhumbi dzazvo dzese dzinobata mabasa azvo, nezvese zvinobatwa nazvo, ndiro basa ravo.
\v 27 Mabasa ese avanakomana vaGeshoni, zvese zvavanofanira kutakura nezvavanofanira kubata, zvinofanira kurairwa naAroni navanakomana vake; munofanira kuvagadza pabasa ravo rese rokutakura.
\v 28 Ndiro basa remhuri dzavana vaGeshoni patende rokusangana; pabasa ravo rese vanofanira kurairwa naItamari, mwanakomana waAroni mupristi.
\p
\v 29 Kana vari vanakomana vaMerari, unofanira kuvaverenga nemhuri dzavo, nedzimba dzamadzibaba avo.
\v 30 Uverenge vemakore makumi matatu nevanopfuura kusvikira makore makumi mashanu, umwe nomumwe, vese vanopinda pabasa, kubata basa retende rokusangana.
\v 31 Ndiro basa ravo rokutakura, sezvavanofanira kubata mutende rokusangana: Matanda etabhenakeri, nembariro dzayo, nembiru dzayo, nezvigadziko zvayo;
\v 32 nembiru dzoruvazhe rwakapotedza, nezvigadziko zvadzo, nembambo dzadzo dzese, namabote adzo, nenhumbi dzadzo dzese, nezvese zvavanobata nazvo; unofanira kuvaritarira namazita avo nhumbi dzavanofanira kuchengeta pakutakura.
\v 33 Ndiro basa remhuri dzavanakomana vaMerari, sezvavaifanira kubata basa mutende rokusangana, vachirairwa naItamari, mwanakomana waAroni mupristi.
\p
\v 34 Zvino Mozisi naAroni namachinda eungano vakaverenga vanakomana vaKohati nemhuri dzavo, nedzimba dzamadzibaba avo;
\v 35 vakange vari vemakore makumi matatu nevanopfuura kusvikira pamakore makumi mashanu, umwe neumwe vese vaifanira kupinda pabasa, kubata basa mutende rekusangana;
\v 36 vakaverengwa kwavari nemhuri dzavo vakasvika zvuru zviviri namazana manomwe namakumi mashanu.
\v 37 Ndivo vakaverengwa vemhuri dzaVaKohati, vese vakange vachibata basa mutende rokusangana, vakaverengwa naMozisi naAroni, sezvakarairwa naJehovha nomuromo waMozisi.
\v 38 Vakaverengwa vavanakomana vaGeshoni nemhuri dzavo, nedzimba dzamadzibaba avo,
\v 39 vakange vari vemakore makumi matatu navanopfuura kusvikira pamakore makumi mashanu, umwe neumwe aifanira kupinda pabasa, kubata basa mutende rokusangana,
\v 40 vakaverengwa kwavari nemhuri dzavo nedzimba dzamadzibaba avo, vakasvika zvuru zviviri namazana matanhatu namakumi matatu.
\v 41 Ndivo vakaverengwa vemhuri dzavana vaGeshoni, vese vakange vachibata basa mutende rokusangana, vakaverengwa naMozisi naAroni, sezvakarairwa naJehovha.
\p
\v 42 Vakaverengwa vemhuri dzavanakomana vaMerari, nemhuri dzavo, nedzimba dzamadzibaba avo,
\v 43 vakange vari vemakore makumi matatu nevanopfuura kusvikira pamakore makumi mashanu, umwe neumwe aifanira kupinda pabasa, kubata basa mutende rokusangana;
\v 44 vakaverengwa kwavari nemhuri dzavo, vakasvika zvuru zvitatu namazana maviri.
\v 45 Ndivo vakaverengwa vemhuri dzavanakomana vaMerari, vakaverengwa naMozisi naAroni, sezvakarairwa naJehovha nomuromo waMozisi.
\p
\v 46 Zvino vese vakaverengwa vaVaRevhi, vakaverengwa naMozisi naAroni namachinda aVaIsraeri, nemhuri dzavo, nedzimba dzamadzibaba avo,
\v 47 vakange vari vemakore makumi matatu nevanopfuura, kusvikira pamakore makumi mashanu, umwe neumwe aifanira kupinda kuzobata basa, nebasa rokutakura mitoro mutende rokusangana,
\v 48 vakaverengwa kwavari vakasvika zvuru zvisere namazana mashanu namakumi masere.
\v 49 Vakaverengwa sezvakarairwa naJehovha nomuromo waMozisi, umwe neumwe pabasa rake, napamutoro wake; vakaverengwa saizvozvo naye, sezvakarairwa Mozisi naJehovha.