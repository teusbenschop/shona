\c 28
\p
\v 1 Zvino Jehovha akataura naMozisi, akati:
\v 2 Raira vana vaIsraeri, uti kwavari: Munofanira kurangarira kundipa nenguva yazvo yakafanira zvipo zvangu, izvo zvokudya zvangu zvezvipiriso zvangu zvemoto, chive chinonhuhwira zvakanaka kwandiri.
\v 3 Unofanira kuti kwavari: Ndicho chipiriso chemoto chamunofanira kupa Jehovha: Makwayana amakondobwe egore rimwe, asina kuremara, maviri zuva rimwe nerimwe, chive chipiriso chinopiswa nguva dzese.
\v 4 Rimwe gwayana unofanira kuuya naro mangwanani, rimwe gwayana unofanira kuuya naro madekwani;
\v 5 nechegumi cheefa youpfu hwakatsetseka, chive chipiriso choupfu, hwakakanyiwa nechechina chehini yamafuta akatakiwa.
\v 6 Ndicho chipiriso chinofanira kupiswa nguva dzese, chakarairwa pagomo reSinai, chive chinonhuhwira zvakanaka, chipiriso chemoto kuna Jehovha.
\v 7 Nechipiriso chacho chinodururwa chinofanira kuva chechina chehini chegwayana rimwe nerimwe; unofanira kudururira Jehovha chipiriso chezvinobata.
\v 8 Rimwe gwayana unofanira kuuya naro madekwani; unofanira kuuya naro pamwe chete nechipiriso choupfu, nechipiriso chinodururwa, zvakafanana nezvamangwanani, chive chipiriso chemoto, chinonhuhwira zvakanaka kuna Jehovha. Zvipiriso zvesabata nezvokuvamba komwedzi.
\p
\v 9 Asi nomusi wesabata munofanira kuuya namakwayana amakondobwe maviri egore rimwe, asina kuremara, nezvegumi zviviri zveefa youpfu hwakatsetseka, chive chipiriso choupfu, hwakakanyiwa namafuta, nechipiriso chacho chinodururwa.
\v 10 Ndicho chipiriso chinopiswa chesabata rimwe nerimwe, kunze kwechipiriso chinopiswa nguva dzese, nechipiriso chacho chinodururwa.
\p
\v 11 Pakuvamba kwemwedzi yenyu munofanira kuuya nechipiriso chinopisirwa Jehovha: Nzombe mbiri diki negondobwe rimwe, namakwayana manomwe amakondobwe egore rimwe, asina kuremara;
\v 12 nezvegumi zvitatu zveefa youpfu hwakatsetseka, chive chipiriso choupfu, hwakakanyiwa namafuta, panzombe imwe neimwe; nezvegumi zviviri zvoupfu hwakatsetseka, chive chipiriso choupfu, hwakakanyiwa namafuta, pagondobwe rimwe nerimwe;
\v 13 nechegumi chimwe choupfu hwakatsetseka, hwakakanyiwa namafuta, chive chipiriso choupfu pagwayana rimwe nerimwe; chive chipiriso chemoto chinonhuhwira kuna Jehovha.
\v 14 Zvipiriso zvazvo zvinodururwa zvinofanira kuva zvehafu yehini pagondobwe rimwe, nechechina chehini pagwayana rimwe; ndicho chipiriso chinopiswa chinofanira kuitwa mwedzi umwe neumwe wemwedzi yegore rese.
\v 15 Uye nhongo imwe yembudzi chive chipiriso chezvivi kuna Jehovha; chinofanira kuuyiswa kunze kwechipiriso chinopiswa nguva dzese, nechipiriso chacho chinodururwa.
\s Mitambo mikuru
\p
\v 16 Nomwedzi wokutanga, nezuva regumi namana romwedzi, munofanira kurangarira pasika yaJehovha.
\v 17 Mutambo unofanira kuitwa nezuva regumi namashanu romwedzi uyo; chingwa chisina kuviriswa chinofanira kudyiwa mazuva manomwe.
\v 18 Pazuva rokutanga kunofanira kuva neungano tsvene; musabata mabasa avaranda pazuva iro;
\v 19 asi munofanira kuuya nechipiriso chemoto, chipiriso chinopisirwa Jehovha: Nzombe mbiri diki, negondobwe rimwe, namakwayana amakondobwe manomwe egore rimwe, zvive zvisina kuremara kwamuri;
\v 20 nechipiriso chazvo choupfu, choupfu hwakatsetseka, hwakakanyiwa namafuta; munofanira kuuya nezvegumi zvitatu panzombe imwe, nezvegumi zviviri pagondobwe rimwe.
\v 21 Unofanira kuuya nechegumi chimwe pagwayana rimwe nerimwe pamakwayana manomwe;
\v 22 nenhongo imwe yembudzi, chive chipiriso chezvivi, chokuyananisira nacho.
\v 23 Munofanira kuuya naizvozvo kunze kwechipiriso chinopiswa chamangwanani, chinofanira kupiswa nguva dzese.
\v 24 Saizvozvo munofanira kuuya nezvokudya zvechipiriso chemoto zuva rimwe nerimwe pamazuva manomwe, chive chinonhuhwira zvakanaka kuna Jehovha; chinofanira kuuyiswa kunze kwechipiriso chinopiswa nguva dzese nechipiriso chacho chinodururwa.
\v 25 Pazuva rechinomwe munofanira kuita ungano tsvene; musabata mabasa avaranda naro.
\p
\v 26 Uye pazuva rezvitsva, kana muchiuya nechipiriso chitsva choupfu kuna Jehovha pamutambo wenyu wamavhiki, munofanira kuita ungano tsvene; musabata mabasa avaranda.
\v 27 Asi munofanira kuuya nechipiriso chinopiswa chive chinonhuhwira zvakanaka kuna Jehovha, zvinoti: Nzombe mbiri diki, negondobwe rimwe, namakwayana amakondobwe egore rimwe;
\v 28 nechipiriso chazvo choupfu, choupfu hwakatsetseka, hwakakanyiwa namafuta; zvegumi zvitatu panzombe imwe, nezvegumi zviviri pagondobwe rimwe,
\v 29 nechegumi chimwe pagwayana rimwe nerimwe ramakwayana manomwe;
\v 30 nenhongo imwe yembudzi, zvokuyananisira nazvo.
\v 31 Munofanira kuuya nazvo (zvive kwamuri zvisina kuremara) nezvipiriso zvazvo zvinodururwa, kunze kwechipiriso chinopiswa nguva dzese, nechipiriso chacho choupfu.
