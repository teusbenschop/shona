\c 24
\s Mafuta omwenje nezvingwa zvokuratidza
\p
\v 1 Jehovha wakataura naMozisi akati:
\v 2 Raira vana vaIsraeri kuti vauye kwauri namafuta akanaka amaorivhi, akaisvonaka akatakiwa emwenje, kuti avhenekese mwenje nguva dzese.
\v 3 Kunze kwechidzitiro chechipupuriro, mutende rokusangana, Aroni anofanira kuigadzira kubva madekwani kusvikira mangwanani nguva dzese pamberi paJehovha; unofanira kuva mutemo usingaperi kusvikira kumazera enyu ese.
\v 4 Anofanira kugadzira mwenje pachigadziko chakaisvonaka nguva dzese pamberi paJehovha.
\p
\v 5 Iwe unofanira kutora upfu hwakatsetseka, ugobika nahwo zvingwa zvine gumi nezviviri; chingwa chimwe nechimwe chinofanira kuitwa nezvegumi zviviri zveefa.
\v 6 Unofanira kuzvigadzika patafura yakaisvonaka pamberi paJehovha uchiita nhurikidzwa mbiri, zvitanhatu panhurikidzwa.
\v 7 Unofanira kuisawo pamusoro penhurikidzwa imwe neimwe zvinonhuhwira zvakanaka, kuti chive chokurangaridza chechingwa, chive chipiriso chemoto kuna Jehovha.
\v 8 Musi umwe neumwe wesabata unofanira kuzvirongedza pamberi paJehovha nguva dzese; isungano isingaperi inoitwa navana vaIsraeri.
\v 9 Zvinofanira kuva zvaAroni navanakomana vake; vazvidye panzvimbo tsvene, nokuti chitsvene kwazvo kwaari pakati pezvipiriso zvemoto kuna Jehovha nomutemo usingaperi.
\s Zvivi nokurohwa kwazvo
\p
\v 10 Zvino mwanakomana womukadzi muIsraeri, asi baba vake vaiva munhu weEgipita, wakafamba pakati pavana vaIsraeri, mwanakomana womukadzi muIsraeri akarwa nomurume muIsraeri pamisasa.
\v 11 Mwanakomana womukadzi muIsraeri akamhura zita raJehovha, akatuka, vakaenda naye kuna Mozisi. Zita ramai vake rakange riri Sheromiti, mwanasikana waDhibhiri, worudzi rwaDhani.
\v 12 Vakamuisa mutirongo, kuti vaziviswe zvinorehwa naJehovha.
\v 13 Zvino Jehovha akataura naMozisi akati:
\v 14 Budisa mutuki kunze kwemisasa; zvino vese, vakamunzwa, vanofanira kuisa maoko avo pamusoro wake, ungano yese igomutaka namabwe.
\v 15 Zvino iwe utaure navana vaIsraeri, uti: Ani nani anotuka Mwari wake anofanira kurohwa pamusoro pezvivi zvake.
\v 16 Munhu unomhura zita raJehovha, zvirokwazvo anofanira kuurawa; ungano yese inofanira kumutaka namabwe, kana ari mutorwa, kana ari wakaberekerwa munyika, kana achimhura zita raJehovha unofanira kuurawa.
\p
\v 17 Munhu anorova mumwe, akafa, zvirokwazvo anofanira kuurawa;
\v 18 nomunhu anorova chipfuwo, chikafa, anofanira kuchiripa; upenyu pachigaro choupenyu.
\v 19 Kana munhu akamanikidza wokwake, sezvaakaita iye, anofanira kuitirwawo;
\v 20 kuvhunika kuchatsibwa nokuvhunika, ziso neziso, zino nezino, sezvaakamanikidza mumwe, naiye anofanira kuitirwa saizvozvo.
\v 21 Munhu unouraya chipfuwo, anofanira kuripa; anouraya munhu, anofanira kuurawa.
\v 22 Munofanira kuva nomurairo umwe chete kumutorwa kana kunowakaberekerwa panyika; nokuti ndini Jehovha Mwari wenyu.
\p
\v 23 Mozisi akataura navana vaIsraeri, ivo vakabudisa mutuki kunze kwemisasa, vakamutaka namabwe. Vana vaIsraeri vakaita sezvakarairwa naMozisi.
