\c 9
\s Vapristi vanotanga basa ravo
\p
\v 1 Zvino nomusi werusere Mozisi wakadana Aroni navanakomana vake, navakuru VaIsraeri,
\v 2 akati kuna Aroni: Tora mukomo wemhuru chive chipiriso chezvivi, negondobwe chive chipiriso chinopiswa, zvisina mhosva, uuye nazvo pamberi paJehovha.
\v 3 Utaure navana vaIsraeri, uti: Torai nhongo yembudzi chive chipiriso chezvivi, nemhuru, negwayana, zvese zvegore rimwe, zvisina mhosva, chive chipiriso chinopiswa,
\v 4 nenzombe, negondobwe zvive zvipiriso zvokuyananisa, muzvibaire pamberi paJehovha; nechipiriso choupfu hwakakanyiwa namafuta, nokuti nhasi Jehovha unozviratidza kwamuri.
\p
\v 5 Zvino ivo vakauya nezvakange zvarairwa naMozisi pamberi pomukova wetende rokusangana, ungano yese ikaswedera, vakamira pamberi paJehovha.
\v 6 Ipapo Mozisi akati: Ndicho chinhu chakarairwa naJehovha kuti muchiite, kuti kubwinya kwaJehovha kuzviratidze kwamuri.
\v 7 Mozisi akati kuna Aroni: Swedera kuaritari ubaire chipiriso chako chezvivi, nechipiriso chako chinopiswa, uzviyananisire iwe navanhu; uuyewo nechipo chavanhu, kuti uvayananisire, sezvakarairwa naJehovha.
\p
\v 8 Ipapo Aroni wakaswedera kuaritari, akabaya mhuru yechipiriso chezvivi, chakange chiri chake.
\v 9 Vanakomana vaAroni vakauya neropa, akariisa panyanga dzearitari, akadurura ropa mujinga mearitari;
\v 10 asi mafuta, netsvo, namafuta akange ari pamusoro pechiropa chechipiriso chezvivi, wakazvipisa pamusoro pearitari, sezvakange zvarairwa Mozisi naJehovha.
\v 11 Nyama nedehwe akazvipisa nomoto kunze kwemisasa.
\v 12 Akabaya chipiriso chinopiswa; vanakomana vaAroni vakamugamuchidza ropa, iye akarisasa pamusoro pearitari kunhivi dzese.
\v 13 Ipapo vakamugamuchidzawo chipiriso chinopiswa, nhindi imwe neimwe, nomusoro, akazvipisa pamusoro pechipiriso chinopiswa pamusoro pearitari.
\v 14 Akasuka zvemukati namakumbo, akazvipisa pamusoro pearitari.
\p
\v 15 Ipapo akauya nechipo chavanhu, akatora mbudzi yechipiriso chezvivi, chaiva chavanhu, akaibaya, akaibaira zvivi, seyokutanga.
\v 16 Ipapo akauya nechipiriso chinopiswa, akachibaira sezvakange zvarairwa.
\v 17 Akauyawo nechipiriso choupfu, akatsamurapo tsama yake, ndokuchipisira pamusoro pearitari, achiwedzera pachipiriso chinopiswa chamangwanani.
\v 18 Akabayawo nzombe negondobwe, kuti chive chibairo chezvipiriso zvokuyananisira vanhu; vanakomana vaAroni vakamugamuchidza ropa, akarisasa pamusoro pearitari kunhivi dzese;
\v 19 namafuta enzombe, neegondobwe, nebemhe, namafuta anofukidza zvemukati, netsvo, namafuta anofukidza chiropa;
\v 20 akaisa mafuta pamusoro pechityu, akapisa mafuta pamusoro pearitari;
\v 21 Aroni akazunguzira zvityu nebandauko rorudyi, kuti chive chipiriso chinozunguzirwa pamberi paJehovha, sezvakange zvarairwa naMozisi.
\p
\v 22 Zvino Aroni wakasimudzira maoko ake kuvanhu, akavaropafadza; akaburuka, apedza kubaira chipiriso chezvivi, nechipiriso chinopiswa, nezvibairo zvokuyananisa nazvo.
\v 23 Mozisi naAroni vakapinda mutende rokusangana, vakabudazve, vakaropafadza vanhu; kubwinya kwaJehovha kukaonekwa navanhu vese.
\v 24 Ipapo moto wakabuda pamberi paJehovha, ukapisa chipiriso chinopiswa namafuta pamusoro pearitari; vanhu vese vakati vachizviona vakadanidzira, vakawira pasi nezviso zvavo.
