\c 18
\s Mimwe mirairo pamusoro pezvinhu zvisingatenderwi
\p
\v 1 Zvino Jehovha wakataura naMozisi akati:
\v 2 Taura navana vaIsraeri, uti kwavari: Ndini Jehovha, Mwari wenyu.
\v 3 Regai kuita sezvakange zvichiitwa panyika yeEgipita mamakange mugere, uye regai kuita sezvinoitwa panyika yeKenani, kwandichazokuisai; musafamba netsika dzavo.
\v 4 Itai zvandakatonga ini, chengetai zviga zvangu, kuti mufambe mazviri; ndini Jehovha, Mwari wenyu.
\v 5 Naizvozvo chengetai zviga zvangu, nezvandakatonga; kana munhu akazviita uchararama nazvo; ndini Jehovha.
\p
\v 6 Ngakurege kuva nomunhu unopa kuhama yake yomumba, kuti amufukure, ndini Jehovha.
\v 7 Usafukura baba vako, namai vako; ndimai vako, usavafukura.
\v 8 Usafukura mukadzi wababa vako; ndiko kufukura baba vako.
\v 9 Usafukura hanzvadzi yako, mwanasikana wababa vako, kana mwanasikana wamai vako, kana vakaberekerwa mumusha kana vakaberekerwa kumwe.
\v 10 Usafukura mwanasikana womwanakomana wako, kana mwanasikana womwanasikana wako; nokuti kufukurwa kwavo ndiko kwako.
\v 11 Usafukura mwanasikana womukadzi wababa vako, wakaberekwa nababa vako, ihanzvadzi yako.
\v 12 Usafukura vatete vako; ihama yomumba mababa vako.
\v 13 Usafukura mainini vako, nokuti ihama yomumba mamai vako.
\v 14 Usafukura babamunini vako, usapa kumukadzi wake, ndimainini vako.
\v 15 Usafukura mukadzi womwanakomana wako, ndimukadzi womwanakomana wako; usamufukura.
\v 16 Usafukura mukadzi womunin'ina wako, ndiko kufukurwa komwanakomana wako.
\v 17 Usafukura mukadzi pamwe chete nomwanasikana wake; usatora mwanasikana womwanakomana wake, kuti umufukure; ihama dzomumba; zvakashata.
\v 18 Usatora mukadzi pamwe chete nomunin'ina wake, arwidzane naye, kuti umufukure pamwe chete neumwe achiri mupenyu.
\v 19 Usapa kumukadzi kuti umufukure, achakaipa nokuva kumwedzi kwake.
\v 20 Usarara nomukadzi wowokwako panyama, kuti uzvisvibise naye.
\v 21 Usapa umwe wavana vako kuti apinde mumoto kuna Moreki, uye usamhura zita raMwari wako; ndini Jehovha.
\v 22 Usarara nomurume sezvinovatwa nomukadzi; zvinonyangadza.
\v 23 Usarara nechipfuwo chipi nechipi kuti uzvisvibise nacho; nomukadzi ngaarege kumira pamberi pechipfuwo kuti akwirwe nacho; zvinonyangadza kwazvo.
\p
\v 24 Regai kuzvisvibisa kune chinhu chimwe chaizvozvi; nokuti vahedheni vakasvibiswa nezvinhu izvi zvese, ivo vandakadzinga pamberi penyu;
\v 25 nenyika yakasvibiswa; naizvozvo ndinoirova pamusoro pezvakaipa zvayo, nyika irutse vanhu vageremo.
\v 26 Naizvozvo imwi chengetai mitemo yangu nezvandakatonga, kuti murege kuita chinhu chimwe chaizvozvo zvinonyangadza; kana ari wakaberekerwa munyika yenyu, kana ari mutorwa ugere pakati penyu.
\v 27 Nokuti vanhu venyika ino, vakakutangirai, vakaita zvinhu izvi zvese zvinonyangadza, nyika ikasvibiswa;
\v 28 kuti nyika irege kukurutsaiwo, kana muchiisvibisa, sezvayakarutsa vanhu vakakutangirai.
\v 29 Nokuti ani nani unoita chinhu chimwe chaizvozvi zvinonyangadza, vanhu vanozviita vachagurwa kubva pavanhu vekwavo.
\v 30 Naizvozvo chengetai zvandakakurairai, kuti murege kuita tsika idzo dzese dzinonyangadza, dzaiitwa musati mavapo, kuti murege kuzvisvibisa nazvo; ndini Jehovha Mwari wenyu.
