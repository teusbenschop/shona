\c 3
\p
\v 1 zvino wakati kwandiri: Mwanakomana womunhu, idya chaunowana; idya rugwaro rwakapetwa urwu, zvino uende unotaura neimba yaIsraeri.
\v 2 Ipapo ndakashamisa muromo wangu, iye akandidyisa rugwaro rwakapetwa.
\v 3 Akati kwandiri: Mwanakomana womunhu, dyisa dumbu rako, ugutise vura bwako norugwaro rwakapetwa urwu rwandinokupa. Ipapo ndikarudya, rukava mumukanwa wangu sohuchi nokuzipa.
\p
\v 4 Zvino akati kwandiri: Mwanakomana womunhu, famba uende kuimba yaIsraeri, utaure kwavari mashoko angu.
\v 5 Nokuti hautumwi kurudzi runo mutauriro usingazikamwi norurimi rwakaoma, asi kuimba yaIsraeri;
\v 6 hautumwi kumarudzi mazhinji anomutauriro usingazikamwi norurimi rwakaoma, vausingagoni kunzwisisa mashoko avo. Zvirokwazvo, dai ndaikutuma kwavari vangadai vaikunzwa.
\v 7 Asi imba yaIsraeri icharamba kukunzwa, nokuti havadi kundinzwa ini, nokuti imba yese yaIsraeri vane huma dzakaoma, nomoyo mikukutu.
\v 8 Tarira, ndinoomesa chiso chako sezvakaita zviso zvavo, nehuma yako sezvakaita huma dzavo.
\v 9 Ndakaomesa huma yako sedhaimani rinokunda musarasara; usavatya, usavhunduswa nezviso zvavo, nokuti ivo iimba inondimukira simba.
\p
\v 10 Akatiwo kwandiri: Mwanakomana womunhu, mashoko angu ese andichataura kwauri, uagamuchire mumoyo mako, uanzwe nenzeve dzako.
\v 11 Famba uende kuna vari mukutapwa, kuvana vavanhu vako, utaure navo uvaudze uti: Ndizvo zvinotaura Ishe Jehovha, kana vachida kunzwa, kana vasingadi.
\p
\v 12 Ipapo Mweya wakandisimudza, ndikanzwa shure kwangu mubvumo wokuunga kukuru, zvichiti: Kubwinya kwaJehovha ngakurumbidzwe panzvimbo yake.
\v 13 Ndikanzwa mubvumo wamapapiro ezvipenyu, achigunzvana, nomubvumo wamakumbo engoro kumativi azvo, uri mubvumo wokuunga kukuru.
\v 14 Ipapo Mweya wakandisimudza, ndokundibvisapo; ndikaenda ndine shungu, mweya wangu wakatsamwa; ruoko rwaJehovha rwakange ruri pamusoro pangu nesimba.
\v 15 Zvino ndakasvika kuna vaiva mukutapwa paTeriabhibhi, vakange vagere parwizi rwaKebhari, ipapo pavakange vagere; ini ndikagarapo pakati pavo mazuva manomwe ndichishayiwa mashoko.
\s Ezekieri anodanwa ave nharirire yaIsraeri
\p
\v 16 Zvino mazuva manomwe akati apera, shoko raJehovha rikasvika kwandiri richiti:
\v 17 Mwanakomana womunhu, ndakakuita nharire yeimba yaIsraeri; naizvozvo chinzwa shoko rinobva mumuromo mangu, uvanyevere panzvimbo yangu.
\v 18 Kana ini ndikati kuno wakaipa: Zvirokwazvo uchafa, iwe ukasamunyevera, kana kutaura zvinonyevera wakaipa panzira yake yakaipa, kuti aponese upenyu hwake, munhu uyu wakaipa achafira muzvakaipa zvake, asi ropa rake ndicharibvunza paruoko rwako.
\v 19 Asi kana iwe ukanyevera akaipa, akasatendeuka pazvakaipa zvake, kana panzira yake yakaipa, iye achafira muzvakaipa zvake, asi iwe waponesa hako mweya wako.
\p
\v 20 Uyezve, kana munhu akarurama akatsauka pakururama kwake, akaita zvakaipa, ini ndikaisa chigumbuso pamberi pake, achafa; zvausina kumunyevera, achafira muzvivi zvake; zvakarurama zvaakaita hazvingarangarirwi, asi ropa rake ndicharibvunza paruoko rwako.
\v 21 Asi kana ukanyevera munhu wakarurama, kuti wakarurama arege kutadza, iye akasatadza, zvirokwazvo achararama, nokuti wakateerera kunyeverwa, newe waponesa mweya wako.
\p
\v 22 Ruoko rwaJehovha rwakange ruri pamusoro pangu ipapo, akati kwandiri: Simuka, uende kubani, ndichataura newe ipapo.
\v 23 Zvino ndakasimuka, ndikaenda kubani, ndikaona kubwinya kwaJehovha kumirepo, kwakafanana nokubwinya kwandakaona parwizi rwaKebhari; ndikawira pasi nechiso changu.
\v 24 Ipapo Mweya wakapinda mandiri, ukandimisa namakumbo angu, ukataura neni, ukati kwandiri: Enda, undozvipfigira mumba mako.
\v 25 Asi iwe, mwanakomana womunhu, tarira, vachauya nezvisungo kwauri, vachakusunga nazvo, kuti urege kubudira pakati pavo;
\v 26 ini ndichanamatirisa rurimi rwako mumukanwa wako, kuti uve mbeveve, urege kuva murayiri wavo; nokuti ivo iimba inondimukira simba.
\v 27 Asi kana ndichitaura newe, ndichashamisa muromo wako, iwe ugoti kwavari: Zvanzi nalshe Jehovha: Anonzwa ngaanzwe, anoramba, ngaarambe; nokuti ivo iimba inondimukira simba.