\c 8
\s Zvinonyangadza zvomutembere
\p
\v 1 Zvino negore rechitanhatu, nomwedzi wechitanhatu, nezuwa reshanu romwedzi, ini ndigere mumba mangu, navakuru vaJudha vagere pamberi pangu, ruoko rwaIshe Jehovha ndokuwira pamusoro pangu.
\v 2 Ipapo ndikatarira ndikaona mufananidzo unenge somoto; kubva pakaita sechiuno chake zvichienda pasi, kwakange kunomoto, kubva pachiuno chake zvichikwira kumusoro zvinenge kubwinya, sedare rinopenya.
\v 3 Akatandavadza zvakange zvakaita soruoko, akandibata nebumu romusoro wangu, Mweya wakandisimudza pakati pedenga nenyika, ndokundiisa paJerusarema ndichiratidzwa zviratiidzo naMwari, kumukova wesuwo rechivanze chemukati unotarira kurutivi rwekumaodzanyemba, pakange pane chigaro chechifananidzo chegodo, chinomutsa godo.
\v 4 Zvino tarira, kubwinya kwaMwari waIsraeri kwakange kuripo, zvakafanana nezvandakaona mubani.
\p
\v 5 Ipapo akati kwandiri: Mwanakomana womunhu, rinzira meso ako kurutivi rwekumaodzanyemba. Ipapo ndakaringira meso angu kurutivi rwekumaodzanyemba, ndikaona kurutivi rwekumaodzanyemba rwesuwo rearitari chifananidzo ichi chegodo chimire panopindwa napo.
\v 6 Akati kwandiri: Mwanakomana womunhu, unoona zvavanoita here? Izvo zvinonyangadza zvikuru zvinoitwa pano neimba yaIsraeri, kuti ini ndibve ndiende kure nenzvimbo yangu tsvene here? Asi uchaonazve zvimwe zvinonyangadza zvikuru.
\p
\v 7 Akandiisa kumukova wechivanze; zvino ndakati ndichitarira, ndikaona pakakoromoka parusvingo.
\v 8 Zvino akati kwandiri: Mwanakomana womunhu, chera zvino parusvingo; zvino ndakati ndachera parusvingo, ndikaona mukova.
\v 9 Akati kwandiri: Pinda, undoona zvinonyangadza zvakashata zvavanoita pano.
\v 10 Ipapo ndakapinda, ndikaona; tarira, mifananidzo yamarudzi ese ezvinokambaira pasi, nemhuka dzinonyangadza, nezvifananidzo zvese zveimba yaIsraeri zvakafananidzwa parusvingo kumativi ese.
\v 11 Pamberi pazvo pakange pamire varume vana makumi manomwe vavakuru veimba yaIsraeri; pakati pavo pakange pamire Jaazania mwanakomana waShafani, umwe neumwe akabata hadyana yake yezvinonhuhwira muruoko rwake; munhuhwi wegore rezvinonhuhwira ukaramba uchikwira.
\v 12 Ipapo akati kwandiri: Mwanakomana womunhu, waona here zvinoitwa navakuru veimba yaIsraeri murima, umwe neumwe mukamuri yake yemifananidzo? Nokuti vanoti, Jehovha haationi; Jehovha akabva panyika ino.
\p
\v 13 Akatiwo kwandiri: Uchaonazve zvimwe zvinonyangadza zvikuru zvavanoita.
\v 14 Ipapo akandiisa kumukova wesuwo reimba yaJehovha rakange riri kurutivi rwekumaodzanyemba; ndikaona vakadzi vagerepo vachichema Tamuzi.
\p
\v 15 Zvino akati kwandiri: Wazviona here, iwe Mwanakomana womunhu? Uchaona zvimwe zvinonyangadza zvinopfuura izvo.
\v 16 Ipapo akandiisa muchivanze chemukati cheimba yaJehovha; tarira, pamukova wetembere yaJehovha pakati peberere nearitari, kwakange kuna varume vanenge makumi maviri navashanu, vakafuratira tembere yaJehovha, zviso zvavo zvakaringira kurutivi rwamabvazuva; vakange vachinamata zuva kurutivi rwamabvazuva.
\p
\v 17 Zvino akati kwandiri: Wazviona here, iwe mwanakomana womunhu? Chinhu chidiki here kuimba yaJudha, kuti vaite zvinonyangadza zvavanoita pano? Nokuti vakazadza nyika nokuita nesimba, vakadzoka vomutsa kutsamwa kwangu; tarira vanoisa davi kumhino dzavo.
\v 18 Naizvozvo neniwo ndichaita nehasha; ziso rangu haringapembedzi, handingavi netsitsi; kunyange vakadanidzira munzeve dzangu nenzwi guru, handingavanzwi.