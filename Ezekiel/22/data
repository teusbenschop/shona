\c 22
\s Zvivi zveJerusarema
\p
\v 1 Shoko raJehovha rakasvikazve kwandiri, richiti:
\v 2 Zvino iwe mwanakomana womunhu, tonga, chitonga guta reropa, urizivise zvinonyangadza zvaro zvese.
\v 3 Uti: Zvanzi naIshe Jehovha: Iwe guta, rinoteura ropa mukati maro, kuti nguva yaro isvike, rinozviitira zvifananidzo, kuti risvibiswe nazvo!
\v 4 Wapara mhaka nokuda kweropa rako rawakateura, wasvibiswa nezvifananidzo zvawakaita; waswededza mazuva ako, wasvika pamakore ako; naizvozvo ndakakuita chinhu chinoshorwa pamberi pamamwe marudzi, nechinosekwa nenyika dzese.
\v 5 Vari pedo newe, navari kure, vachakuseka, iwe unezita rakasvibiswa, uzere nebope.
\v 6 Tarira, machinda aIsraeri akapinda mukati mako, umwe neumwe nesimba rake, kuzoteura ropa.
\v 7 Baba namai vakazvidzwa mukati mako, vatorwa vakamanikidzwa mukati mako, nherera nechirikadzi dzakaitirwa zvakaipa mukati mako.
\v 8 Iwe wakashora zvinhu zvangu zvitsvene, wakamhura masabata angu.
\v 9 Vanhu vana makuhwa vakapinda mukati mako kuzoteura ropa, vakadya pamusoro pamakomo mukati mako, vakaita zvinonyadzisa mukati mako.
\v 10 Vakafukura kunyadza kwamadzibaba avo mukati mako, vakaninipisa mukati mako mukadzi wakange asina kunaka nokuva kumwedzi kwake.
\v 11 Umwe akaita zvinonyangadza nomukadzi womunin'ina wake, umwe wakachinyira mukadzi womwana wake, mumwezve mukati mako wakaninipisa hanzvadzi yake, mukunda wababa vake.
\v 12 Vakagamuchira zvipo mukati mako kuzoteura ropa; iwe wakatora mhindu yemari neyemichero, wakazvifumisa uchimanikidza wokwako, ukandikanganwa, ndizvo zvinotaura Ishe Jehovha.
\p
\v 13 Naizvozvo, tarira, ndakarovanya maoko angu pamusoro pefuma yako yawakawana nokunyengera, napamusoro peropa rako rakange riri mukati mako.
\v 14 Ko moyo wako ungatsunga, kana maoko ako angasimba here pamazuva andichakutonga? Ini Jehovha ndakazvitaura, ndichazviita.
\v 15 Ndichakuparadzira pakati pamarudzi, nokukudzingira kunyika dzese; ndichapedza tsvina yako mukati mako.
\v 16 Uchazvimhurisa pamberi pamamwe marudzi; zvino uchazoziva kuti ndini Jehovha.
\p
\v 17 Zvino shoko raJehovha rakasvika kwandiri, richiti:
\v 18 Mwanakomana womunhu, imba yaIsraeri yaita samarara kwandiri; vese vakaita sendarira netini nedare nomutobvu mukati mevira; vakaita samarara esirivha.
\v 19 Naizvozvo zvanzi naIshe Jehovha: Mese zvamava marara, naizvozvo, tarirai, ndichakuunganidzirai mukati meJerusarema.
\v 20 Sezvavanounganidzira sirivha nendarira nedare nomutobvu netini mukati mevira, kuti vapfutidzire moto pamusoro pazvo, vazvinyause, saizvozvo ndichakuunganidzai nokutsamwa kwangu nehasha dzangu, ndikuiseimo, ndikunyausei.
\v 21 Zvirokwazvo, ndichakuunganidzai, nokupfutidza moto wehasha dzangu pamusoro penyu; muchanyauswa mukati maro.
\v 22 Sirivha sezvainonyauswa mukati mevira, saizvozvo imwi muchanyauswa mukati maro; zvino muchaziva kuti ini Jehovha ndakadurura hasha dzangu pamusoro penyu.
\p
\v 23 Zvino shoko raJehovha rakasvika kwandiri, richiti:
\v 24 Mwanakomana womunhu uti kwairi: Iwe uri nyika isina kunatswa, isina kunisirwa mvura nezuva reshungu dzangu.
\v 25 Vaporofita vayo vakaita rangano mukati mayo; seshumba inoomba ichibvambura chayabata, saizvozvo vakapedza mweya yavanhu; vakatora fuma nezvinokosha, vakawanza chirikadzi mukati mayo.
\v 26 Vapristi vayo vakaparadza murairo wangu, vakamhura zvinhu zvangu zvitsvene; havana kutsaura pakati pezvitsvene nezvisati zviri zvitsvene, kana kuzivisa vanhu kusiyana kwezvisina kunaka nezvakanaka, vakatsinzina meso avo varege kuona masabata angu; ini ndamhurwa pakati pavo.
\v 27 Machinda ayo mukati mayo vakafanana namapere anobvanzura zvaabata, vachiteura ropa nokuparadza mweya, kuti vawane fuma vachinyengera.
\v 28 Vaporofita vayo vakavayuwira nesuko, vachiona zvinonyengera nokuvaukira zvenhema vachiti: Zvanzi naIshe Jehovha, izvo Jehovha haana kutaura.
\v 29 Vanhu venyika vakamanikidza nokupamba; zvirokwazvo vakatambudza varombo navanoshayiwa, vakamanikidza mutorwa asina mhaka hake.
\v 30 Zvino ndakatsvaka pakati pavo munhu angagadzira rusvingo, angamira pakakoromoka pamberi pangu achirwira nyika, kuti ndirege kuiparadza; asi handina kuwana nomumwe.
\v 31 Naizvozvo ndakadurura shungu dzangu pamusoro pavo; ndakavapedza nomoto wehasha dzangu; ndakauisa zvavakaita pamisoro yavo, ndizvo zvinotaura Ishe Jehovha.