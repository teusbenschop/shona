\c 18
\s Jehovha achatongera umwe neumwe sezvaakafanira
\p
\v 1 Zvino shoko raJehovha rakasvikazve kwandiri, richiti:
\v 2 Ndokudiniko kana muchibata netsumo iyi panyika yaIsraeri, muchiti: Madzibaba akadya mazambiringa anovava, meno avana ndokuhwadzira?
\v 3 Noupenyu hwangu, ndizvo zvinotaura Ishe Jehovha, Hamungagoni kuzobata netsumo iyi pakati paIsraeri.
\v 4 Tarirai, mweya yese ndeyangu; mweya wababa ndowangu, saizvozvo nomweya womwanakomanawo; mweya unotadza, uchafa.
\p
\v 5 Asi kana munhu achinge akarurama, achiita zvomurairo nezvakarurama,
\v 6 asina kudya pamakomo, kana kutarira nameso ake kuzvifananidzo zveimba yaVaIsraeri, kana kuchinyira mukadzi wowokwake, kana kuswedera kumukadzi ari kumwedzi kwake,
\v 7 asina kuitira vamwe zvakaipa, akadzosera rubatso rwake kuno wakatora chikwereti, asina kutora chinhu achipamba, akapa vane nzara zvokudya zvake, akafukidza akashama nenguvo;
\v 8 asina kuita mhindu, kana kutora mhindu yemichero, akadzora ruoko rwake pazvakaipa, akaruramisa kwazvo pamhaka yomunhu nehama yake,
\v 9 akafamba nemitemo yangu, akachengeta zvandakarayira, kuti aite zvamazvokwadi; iye akarurama, zvirokwazvo achararama, ndizvo zvinotaura Ishe Jehovha.
\p
\v 10 Kana iye akabereka mwanakomana riri gororo, kana muteuri weropa, kana anoita chimwe chezvinhu izvi,
\v 11 asingaiti chinhu chimwe chaizvozvo zvakanaka, akadya pamakomo, akachinyira mukadzi wowokwake,
\v 12 akaitira varombo navanoshayiwa zvakaipa, akatora achipamba, asina kudzosera rubatso, akatarira zvifananidzo nameso ake, akaita zvinonyangadza,
\v 13 akaita mhindu, kana kutora mhindu yemichero; ko iye achararama here? Haangararami. Akaita izvi zvese zvinonyangadza, zvirokwazvo achafa; ropa rake richava pamusoro pake.
\p
\v 14 Zvino, tarira, kana akabereka mwanakomana, anoona zvivi zvese zvababa vake, zvavakaita, akazviona hake, akasaita zvakadai;
\v 15 asina kudya pamakomo, kana kutarira nameso ake zvifananidzo zveimba yaVaIsraeri, kana kuchinyira mukadzi wowokwake,
\v 16 asina kuitira vamwe zvakaipa, asina kutora chinhu achireva rubatso, asingapambi noupambi, asi akapa vane nzara zvokudya zvake, nokufukidza akashama nechokupfeka;
\v 17 akadzora ruoko rwake pakuitira varombo zvakaipa, asina kutora mhindu kana mhindu yemichero, akaita zvandakarayira, nokufamba nemitemo yangu; iye haangafi nokuda kwezvakaipa zvababa vake, zvirokwazvo achararama.
\v 18 Kana vari baba vake, zvavakamanikidza zvikuru, nokupamba zvinhu zvomunin'ina wake, akaita zvisina kunaka pakati pavanhu vake, tarirai, iye achafa nokuda kwezvakaipa zvake.
\p
\v 19 Asi imwi munoti: Mwanakomana anoregereiko kuva nemhosva yezvakaipa zvababa vake? Kana mwanakomana achinge aita zvinorehwa nomurairo nezvakarurama, akachengeta mitemo yangu yese, akaiita, zvirokwazvo achararama.
\v 20 Munhu anotadza, ndiye achafa; mwanakomana haangavi nemhosva yezvakaipa zvababa vake, nababa havangavi nemhosva yezvakaipa zvomwanakomana wavo; kururama kowakarurama kuchava pamusoro pake, nokuipa kowakaipa kuchava pamusoro pake.
\p
\v 21 Asi kana akaipa akatendeuka pazvivi zvake zvese zvaakaita, akachengeta mitemo yangu yese, akaita zvinorehwa nomurairo nezvakarurama, zvirokwazvo achararama, haangafi.
\v 22 Kudarika kwake kwese kwaakaita hakungarangarirwi pamusoro pake; achararama nokuda kwezvakarurama zvaakaita.
\v 23 Ko ini ndingatongofarira rufu rwowakaipa here? Ndizvo zvinotaura Ishe Jehovha; handizinofarira kudzoka kwake panzira yake, ararame here?
\p
\v 24 Asi kana akarurama akatsauka pakururama kwake, akaita zvakaipa, akaita zvinonyangadza zvese zvinoitwa nomunhu akaipa, ko angararama here? Mabasa ake akarurama aakaita haangatongorangarirwi; nokuda kokudarika kwake, kwaakadarika nako, nezvivi zvake zvaakaita, achafa nokuda kwazvo.
\p
\v 25 Asi imwi munoti: Nzira yaIshe haina kuti tsurumete. Zvino chinzwai, imwi mhuri yaVaIsraeri, nzira yangu haina kuti tsurumete here? Ko nzira dzenyu hadzizi idzo dzisina kuti tsurumete here?
\v 26 Kana munhu akarurama akatsauka pakururama kwake, akaita zvakaipa, akafa nokuda kwazvo; achafa nokuda kwezvakaipa zvaakaita.
\v 27 Uyezve, kana munhu akaipa akatsauka pazvakaipa zvake zvaakaita, akazoita zvinorehwa nomurairo nezvakarurama, achaponesa upenyu hwake.
\v 28 Zvaakarangarira, akatsauka pakudarika kwake kwese kwaakaita, zvirokwazvo achararama, haangafi.
\v 29 Kunyange zvakadaro, VaIsraeri vanoti: Nzira yaIshe haina kururama. Nhai, mhuri yaVaIsraeri, nzira dzangu hadzina kururama here? Hadzizi nzira dzenyu dzisakarurama here?
\p
\v 30 Naizvozvo ndichakutongai, imwi mhuri yaVaIsraeri, umwe neumwe zvakafanira nzira dzake, ndizvo zvinotaura Ishe Jehovha. Dzokai, mutendeuke pakudarika kwenyu kwese; kuti chirege kuva chigumbuso chezvakaipa kwamuri.
\v 31 Rasai kure nemwi kudarika kwenyu kwese, kwamakadarika nako, muzviitire moyo mitsva nemweya mitsva; nokuti muchafireiko, imwi mhuri yaVaIsraeri?
\v 32 Nokuti handifariri rufu rwounofa, ndizvo zvinotaura Ishe Jehovha; naizvozvo tendeukai, murarame.