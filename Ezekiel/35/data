\c 35
\s Edhomu richaparadzwa
\p
\v 1 Zvino shoko raJehovha rakasvika kwandiri richiti,
\v 2 Mwanakomana womunhu, rinzira chiso chako kugomo reSeiri, uporofite pamusoro paro,
\v 3 uti kwariri, zanzi naIshe Jehovha: Tarira, ndine mhaka newe, iwe gomo reSeiri, ndichatambanudzira ruoko rwangu kwauri, ndichakuita dongo nechishamiso.
\v 4 Ndichaparadza maguta ako, iwe uchava dongo; zvino uchaziva kuti ndini Jehovha.
\v 5 Nokuti wakavenga vana vaIsraeri nokuvenga kusingaperi, ukavaisa pasimba romunondo nenguva yenjodzi yavo, nenguva yezvakaipa zvokupedzisira;
\v 6 naizvozvo noupenyu hwangu; ndizvo zvinotaura Ishe Jehovha, ndichakugadzirira ropa, ropa richakuteverera; zvausina kuvenga ropa, ropa richakuteverera.
\v 7 Saizvozvo ndichaita gomo reSeiri chishamiso nedongo; ndichaparadza mariri vanofamba napo navanodzoka napo.
\v 8 Ndichazadza makomo aro navanhu varo vakaurayiwa; muzvikomo zvako nomumipata yako napahova dzako dzese ndipo pachawa vakauyirawa nomunondo.
\v 9 Ndichakuita dongo nokusingaperi, maguta ako haangagarwi; zvino muchaziva kuti ndini Jehovha.
\p
\v 10 Zvawakati: Marudzi awa maviri nenyika idzi mbiri zvichava zvangu, zvichava nhaka yedu, kunyange Jehovha akange aripo;
\v 11 naizvozvo noupenyu hwangu ndizvo zvinotaura Ishe Jehovha ndichaita zvakafanira kutsamwa kwako, uye zvakafanira godo rako rawakavaitira nokuvenga kwako; zvino ini ndichazvizivisa pakati pavo, kana ndichikutonga iwe.
\v 12 Iwe uchaziva kuti ini Jehovha ndakanzwa kumhura kwako kwese kwawakataura pamusoro pamakomo aIsraeri, uchiti: Akaparadzwa, takaapiwa isu zvive zvokudya zvedu.
\v 13 Makazvikudza kwandiri nemiromo yenyu, makawanza mashoko enyu kwandiri; ndazvinzwa.
\v 14 Zvanzi naIshe Jehovha: Kana nyika yese ichifara, ndichakuita iwe dongo.
\v 15 Sezvawakafara pamusoro penhaka yeimba yaIsraeri, nemhaka yokuti yakaitwa dongo, saizvozvo ndichakuitirawo; uchava dongo, iwe gomo reSeiri, neEdhomu rese, izvo zvese zvaro; zvino vachaziva kuti ndini Jehovha.