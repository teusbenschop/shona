\c 11
\s Vakuru veJerusarema vanotukwa
\p
\v 1 Zvino Mweya wakandisimudza, ndokundiisa kusuwo ramabvazuva reimba yaJehovha, raitarira kumabvazuva; ndikaona pamukova wesuwo varume vana makumi maviri navashanu, ndikaona pakati pavo Jaazania mwanakomana waAzuri, naPeratia mwanakomana waBhenaia, machinda avanhu.
\v 2 Akati kwandiri: Mwanakomana womunhu, ava ndivo varume vanofunga zvakaipa, vanorayirira mano akaipa muguta rino;
\v 3 vanoti: Nguva ichigere kuswedera yokuvaka dzimba, guta igate, isu tiri nyama.
\v 4 Naizvozvo chivaporofitira, mwanakomana womunhu, chiporofita.
\p
\v 5 Ipapo Mweya waJehovha wakawira pamusoro pangu, akati kwandiri: Taura, uti: Zvanzi naJehovha: Ndizvo zvamakataura, imwi imba yaIsraeri; nokuti ndinoziva zvamunofunga mundangariro dzenyu.
\v 6 Makawanza vamakauraya muguta rino, makazadza nzira dzaro navakaurawa.
\v 7 Naizvozvo zvanzi naIshe Jehovha: Vamakauraya, vamakaradzika mukati maro, ndiyo nyama, guta rino igate, asi imwi muchabudiswa mukati maro.
\v 8 Makatya munondo; ini ndichauisa munondo pamusoro penyu, ndizvo zvinotaura Ishe Jehovha.
\v 9 Ini ndichakubudisai mukati maro, ndichakuisai mumaoko avatorwa, ndichaita zvandakatonga pakati penyu.
\v 10 Muchaurawa nomunondo; ndichakutongai mumuganhu waIsraeri, zvino muchaziva kuti ndini Jehovha.
\v 11 Guta rino haringavi gate renyu, nemwi hamungavi nyama mukati maro; ndichakutongai mumuganhu waIsraeri.
\v 12 Ipapo muchaziva kuti ndini Jehovha, nokuti hamuna kufamba nemitemo yangu kana kuita zvandakarayira, asi makatevera mirairo yamarudzi anokupoteredzai.
\p
\v 13 Zvino ndakati ndichiporofita, Peratia mwanakomana waBhenaia akafa. Ipapo ndakawira pasi nechiso changu, ndikachema nenzwi guru ndichiti: Aiwa, Ishe Jehovha! Moda kupedza chose vakasara vese VaIsraeri here?
\p
\v 14 Zvino shoko raJehovha rakasvika kwandiri, richiti:
\v 15 Mwanakomana womunhu, hama dzako, idzo hama dzako, vanhu vorudzi rwako, neimba yese yaIsraeri, ivo vese, ndivo vakanzi navagere Jerusarema: Ibvai kure naJehovha, nyika ino yakapiwesu, ive yedu.
\p
\v 16 Naizvozvo uti: Zvanzi naIshe Jehovha: Zvandakavabvisa, ndikavaisa kure pakati pamarudzi, uye zvandakavaparadzira pakati penyika, ndichava kwavari nzvimbo tsvene nguva diki kunyika idzo kwavakaenda kwadziri;
\v 17 naizvozvo uti: Zvanzi naIshe Jehovha: Ndichakuunganidzai mubve pakati pamarudzi, ndichakukokerai mubve panyika kwamakaparadzirwa, ndigokupai nyika yaIsraeri.
\v 18 Vachadzokerako nokubvisamo zvese zvayo zvinosemesa nezvese zvayo zvinonyangadza.
\v 19 Ndichavapa moyo mumwe, nokuisa mweya mutsva mukati menyu; ndichabvisa moyo webwe munyama yavo, ndokuvapa moyo wenyama;
\v 20 kuti vafambe nemitemo yangu, vachengete zvandakaraira nokuzviita; ivo vachava vanhu vangu, neni ndichava Mwari wavo.
\v 21 Asi kana vari ivo, vane moyo inotevera moyo yezvinhu zvavo zvinosemesa nezvinonyangadza, ndichauisa zvavakaita pamisoro yavo, ndizvo zvinotaura Ishe Jehovha.
\p
\v 22 Ipapo makerubhi akasimudza mapapiro awo, namakumbo engoro akange ari pamativi awo; kubwinya kwaMwari waIsraeri kwakange kuri nechokumusoro kwavo.
\v 23 Kubwinya kwaJehovha ndokukwira kuchibva mukati meguta, ndokumira pamusoro pegomo riri kumabvazuva eguta.
\p
\v 24 Ipapo Mweya wakandisimudza ndokundiisa Karadhiya kuna vakatapwa, ndichizvioneswa noMweya waMwari. Zvino chiratidzo chandakange ndaona chakakwidzwa chichibva kwandiri.
\v 25 Ipapo ndakaudza vakatapwa zvinhu zvese zvandakaratidzwa naJehovha.