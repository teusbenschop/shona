\c 10
\s Makerubhi nokubwinya kwaJehovha
\p
\v 1 Zvino ndakatarira, ndikaona padenga rakange riri pamusoro pemisoro yamakerubhi chinhu chakaonekwa pamusoro pawo chakaita sebwe resafire, chakange chakafanana nechigaro choushe.
\v 2 Akataura nomunhu akange akapfeka mucheka, akati: Pinda pakati pamakumbo anomonereka, imo munyasi mekerubhi, uzadze maoko ako ese namazimbe anobva pakati pamakerubhi, uakushe pamusoro peguta. Iye akapinda, ini ndichizviona.
\v 3 Zvino makerubhi akange amire parutivi rworudyi rweimba, panguva yokupinda komurume uyu; gore rikazadza chivanze chemukati.
\v 4 Kubwinya kwaJehovha kukakwira kuchibva pakerubhi, kukamira pamusoro pechikumbaridzo cheimba, imba ikazadzwa negore, nechivanze rwakazarawo nokupenya kokubwinya kwaJehovha.
\v 5 Mubvumo wamapapiro amakerubhi wakanzwikwa kusvikira kuchivanze chekunze, senzwi raMwari Wemasimbaose, kana achitaura.
\v 6 Zvino akati araira murume akange akapfeka mucheka, achiti: Tora moto pakati pamakumbo anomonereka, pakati pamakerubhi, akapinda, akanomira parutivi rwerimwe gumbo.
\v 7 Kerubhi rikatambanudzira ruoko rwaro ruchibuda napakati pamakerubhi kumoto wakange uri pakati pamakerubhi, rikatorapo moto ndokuuisa muruoko rwowakange akapfeka mucheka, iye ndokuutora ndokubuda.
\p
\v 8 Zvino mukati mamakerubhi makaonekwa chakafanana noruoko rwomunhu pasi pamapapiro awo.
\p
\v 9 Zvino ndakatarira, ndikaona makumbo mana engoro pamativi amakerubhi, rimwe gumbo kurutivi rwekerubhi rimwe, nerimwe gumbo kurutivi rwerimwe kerubhi; pakuonekwa kwawo makumbo akange akaita sebwe rebheriri.
\v 10 Pakuonekwa kwawo ese ari mana akange akafanana, zvakaita segumbo rimwe rengoro mukati merimwe gumbo rengoro.
\v 11 Pakufamba kwawo akafamba kumativi awo mana; haana kutsauka pakufamba kwawo, asi kwakange kwakatarira musoro ndiko kwaakaenda; haana kutsauka pakufamba kwawo.
\v 12 Muviri wawo wese, nemisana yawo, namaoko awo, namapapiro awo, namakumbo engoro, zvakange zvizere nameso kumativi ese, pamakumbo awo ese ari mana.
\v 13 Kana ari makumbo, ndakanzwa achitumidzwa zvinomonereka.
\v 14 Rimwe nerimwe rakange rine zviso zvina; chiso chokutanga chakange chiri chiso chekerubhi, chiso chechipiri chakange chiri chiso chomunhu, chechitatu chiso cheshumba, nechechina chiso chegondo.
\v 15 Zvino makerubhi ndokubhururuka achikwira; ndicho chipenyu chandakaona parwizi Kebhari.
\v 16 Zvino kana makerubhi ofamba, makumbo engoro ofamba kurutivi rwawo; kana makerubhi achinge osimudza mapapiro awo achida kubhururuka achibva panyika, namakumbo awovo haana kubva kurutivi rwawo.
\v 17 Kana omira naiwo omirawo; kana obhururuka achikwira naiwo obhururukawo achikwira nawo; nokuti mweya wechipenyu wakange uri mukati mawo.
\p
\v 18 Ipapo kubwinya kwaJehovha kwakabuda pachikumbaridzo cheimba, ndokumira pamusoro pamakerubhi.
\v 19 Makerubhi ndokusimudza mapapiro awo, ndokubhururuka achibva panyika, ini ndichiaona achibuda, anamakumbo engoro pamativi awo; akamira pamukova wesuwo rokumabvazuva reimba yaJehovha; kubwinya kwaMwari waIsraeri kwakange kuri nechokumusoro kwawo.
\p
\v 20 Ndicho chipenyu chandakaona panyasi paMwari waIsraeri parwizi rwaKebhari; ndikaziva kuti makerubhi.
\v 21 Rimwe nerimwe rakange rine zviso zvina, nerimwe nerimwe rakange rina mapapiro mana; pasi pamapapiro awo pakange pane zvakafanana namaoko omunhu.
\v 22 Kana zviri zviso zvavo pakuonekwa kwazvo, zvakange zviri zviso zviya zvandakaona parwizi rwaKebhari, pakuonekwa kwazvo naizvo zvimene; rimwe nerimwe rairuramira mberi pakufamba kwaro.