\c 39
\p
\v 1 Zvino iwe, mwanakomana womunhu, porofita pamusoro paGogi, uti: Zvanzi nalshe Jehovha: Tarira, ndine mhaka newe, iwe Gogi, muchinda waRoshi, naMesheki naTubhari;
\v 2 ndichakutendeusa, ndikusiire zvikamu zviviri zvetanhatu nokukutungamirira, nokukuuisa uchibva kumativi okumaodzanyemba; ndichakusvitsa pamakomo aIsraeri.
\v 3 Ndicharova uta hwako hubve muruoko rwako rworuboshwe, nokuwisira pasi miseve yako iri muruoko rwako rworudyi.
\v 4 Uchaparadzwa pamakomo aIsraeri, iwe namapoka ako ese, namarudzi avanhu anewe; ndichakupa iwe shiri dzamakondo dzamarudzi ese, nezvikara zvesango, kuti udyiwe nazvo.
\v 5 Uchawira pakachena pabani; nokuti ini ndakazvitaura, ndizvo zvinotaura Ishe Jehovha.
\p
\v 6 Ndichatuma moto kuna Magogi, nokuna vagere zvakanaka pazviwi; zvino vachaziva kuti ndini Jehovha.
\v 7 Ndichazivisa zita rangu dzvene pakati pavanhu vangu VaIsraeri; handichatenderi kuti zita rangu dzvene rimhurwe; marudzi avanhu achaziva kuti ndini Jehovha, iye Mutsvene waIsraeri.
\p
\v 8 Tarirai, zvinouya, zvichaitwa, ndizvo zvinotaura Ishe Jehovha ndiro zuva randareva.
\v 9 Vagere mumaguta aIsraeri vachabuda, vachavesa moto nenhumbi dzokurwa nokudzipisa, zvinoti nhovo diki nenhovo huru, nouta nemiseve, netsvimbo namapfumo; vachavesa moto nazvo vachiita makore manomwe;
\v 10 naizvozvo havanganotori huni kusango, kana kundodzitema kumatondo, nokuti vachavesa moto nenhumbi dzokurwa; vachaparadza vaivaparadza, nokupamba vaivapamba, ndizvo zvinotaura Ishe Jehovha.
\p
\v 11 Zvino nezuva iro ndichapa Gogi nzvimbo yamarinda pakati paVaIsraeri, mumupata wavafambi kurutivi rwamabvazuva rwegungwa; izvozvo zvichadzivisa vanopfuura napo; ipapo vachaviga Gogi navanhu vake vazhinji vese, ndokupatumidza zita rinonzi: Hamonigogi.
\v 12 Imba yaIsraeri ichapedza mwedzi minomwe ichivaviga, kuti vanatse nyika.
\v 13 Zvirokwazvo, vanhu vese venyika vachavaviga, ichava mbiri kwavari nezuva randichakudzwa naro, ndizvo zvinotaura Ishe Jehovha.
\p
\v 14 Uye vachatsaura vanhu vanobata basa misi yese, vachapota nenyika pamwe chete navanogaropfuura napo, vachiviga vakasiiwa pachena, kuti vanatse nyika; kana mwedzi minomwe yapera vachacherekedza pese.
\v 15 Vanopfuura napanyika vachapfuura havo; zvino ani nani kana achinge achiona pfupa romunhu, achaisapo chiratidzo, kusvikira vavigi vachiriviga mumupata waHamonigogi.
\v 16 Hamoni richava zitawo reguta. Saizvozvo vachanatsa nyika.
\p
\v 17 Zvino iwe, mwanakomana womunhu, zvanzi naIshe Jehovha: Taura neshiri dzamarudzi ese, nemhuka dzese dzesango, uti: Unganai, muuye muungane muchibva kumativi ese, muuye kuchibairo chikuru pamakomo aIsraeri, kuti mudye nyama nokunwa ropa.
\v 18 Muchadya nyama yavane simba, nokunwa ropa ramachinda enyika, ramakondobwe, neramakwayana, nerembudzi, nerenzombe diki, zvese zviri zvakakodzwa zveBhashani.
\v 19 Muchadya zvakakora kusvikira maguta, nokunwa ropa kusvikira mabatwa, zvechibairo chandakakubayirai.
\v 20 Muchaguta patafura rangu namabhiza nengoro, navanhu vane simba, navarwi vamarudzi ese, ndizvo zvinotaura Ishe Jehovha.
\p
\v 21 Ndichaisa mbiri yangu pakati pamarudzi avanhu, marudzi ese achaona kutonga kwandakaita, noruoko rwangu rwandakaisa pamusoro pavo.
\v 22 Naizvozvo imba yaIsraeri ichaziva kuti ndini Jehovha Mwari wavo, kubva pazuva iro zvichienda mberi.
\p
\v 23 Marudzi ese achaziva kuti imba yaIsraeri yakatapwa nokuda kwezvakaipa zvavo, nokuti vakandidarikira, ndikavavanzira chiso changu; naizvozvo ndakavaisa mumaoko avadzivisi vavo, vakaparadzwa vese nomunondo.
\v 24 Ndakavaitira zvakafanira kusanaka kwavo nokudarika kwavo, ndikavavanzira chiso changu.
\p
\v 25 Naizvozvo zvanzi naIshe Jehovha: Zvino ndichadzosa kutapwa kwaJakove, nokunzwira imba yese yaIsraeri nyasha; ndichashingairira zita rangu dzvene.
\v 26 Vachava nemhosva yokunyadziswa kwavo neyokudarika kwavo kwavakandidarikira nako, kana vachizogara zvakanaka munyika yavo, kusina anozovatyisa;
\v 27 kana ndavadzosa kumarudzi avanhu, nokuvaunganidza kunyika dzavavengi vavo, ndikazviita mutsvene pamberi pamarudzi mazhinji.
\v 28 Ipapo vachaziva kuti ndini Jehovha Mwari wavo, zvandakavatapisa pakati pamarudzi, ndikavaunganidzirazve munyika yavo; handingatongozosii umwe wavopo;
\v 29 uye handingazovavanziri chiso changu; nokuti ndakadurura mweya wangu pamusoro peimba yaIsraeri, ndizvo zvinotaura Ishe Jehovha.
