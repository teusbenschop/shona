\c 26
\s Chirevo pamusoro pokuparadzwa kweTire
\p
\v 1 Zvino negore regumi nerimwe, nezuva rokutanga romwedzi, shoko raJehovha rakasvika kwandiri, richiti:
\v 2 Mwanakomana womunhu, Tire zvarakati pamusoro peJerusarema: Toko waro! Raputsika, iro raiva suwo ramarudzi; roringira kwandiri, zvino ini ndichazadzwazve, iro zvaraitwa dongo.
\v 3 Naizvozvo zvanzi naIshe Jehovha: Tarira, ndine mhaka newe, iwe Tire, ndichauisa marudzi mazhinji kuzorwa newe, sezvinouisa gungwa mafungu aro.
\v 4 Vachaparadza masvingo eTire, nokukoromora shongwe dzaro; ndicharipara guruva raro, riite soruware rusine chinhu.
\v 5 Richava nzvimbo panonikwa mimbure pakati pegungwa, nokuti ndakazvitaura ini, ndizvo zvinotaura Ishe Jehovha; richava kumarudzi sechinhu chakapambiwa.
\v 6 Vakunda varo vari kuruwa vachaurawa nomunondo; zvino vachaziva kuti ndini Jehovha.
\p
\v 7 Nokuti zvanzi naIshe Jehovha: Tarirai, ndichauyisira Tire Nebhukadhirezari mambo weBhabhironi, mambo wamadzimambo, achibva kurutivi rwekumaodzanyemba ana mabhiza nengoro navatasvi vamabhiza, nehondo navanhu vazhinji.
\v 8 Iye achauraya nomunondo vakunda vako vari kuruwa, achakuvakira nhare dzokurwa newe, nokukututira murwi wokurwa.
\v 9 Achamisa migwara pamasvingo ako, achakoromora shongwe dzako nemabwe.
\v 10 Nokuwanda kwamabhiza ake guruva rawo richakufukidza; masvingo ako achadengenyeka nomutsindo wavatasvi vamabhiza, namakumbo engoro, nengoro, panguva yaachapinda pamasuwo ako, somupindirwo weguta rakakoromorerwa rusvingo.
\v 11 Achatsika nzira dzako dzese dzomuguta namahwanda amabhiza ake, achauraya vanhu vako nomunondo, neshongwe dzinoratidza simba renyu dzichawira pasi.
\v 12 Vachapamba fuma yako nokukutorera zvokushambadzira zvako, vachakoromora masvingo ako, nokuparadza dzimba dzako dzinofadza; vachaisa mabwe ako namatanda ako neguruva rako mukati memvura zhinji.
\v 13 Ndichagumisa manzwi enziyo dzako, kurira kwembira dzako hakungazonzwiki.
\v 14 Ndichakuita ruware rusine chinhu, uchava nzvimbo panonikwa mimbure; hauchazovakwizve, nokuti ini Jehovha ndakazvitaura, ndizvo zvinotaura Jehovha.
\p
\v 15 Zvanzi naIshe Jehovha kuTire: Ko zviwi hazvingadengenyeki here nokutinhira kokuwa kwako, kana vanhu vako vakakuvadzwa vachigomera, kana vanhu vachiurawa mukati mako here?
\v 16 Nenguva iyo machinda ese okugungwa achaburuka pazvigaro zvawo zvovushe, vachaisa pasi nguvo refu dzavo dzevushe nokubvisa zvokupfeka zvavo zvakarukwa; vachapfeka kudedera, vachagara pasi vachingodedera vachishamiswa pamusoro pako.
\v 17 Vachaita mariro pamusoro pako, vachiti kwauri: Aiwa, wakaparadzwa sei, iwe wakange wakagarwa navanhu vaiziva kufamba negungwa, iro guta rakange rine mbiri, rakange rine simba pagungwa, iro navanhu varo, vaityisa vese vagereko.
\v 18 Zvino zviwi zvichadengenyeka nezuva rokuwa kwako; zvirokwazvo, zviwi zviri mugungwa zvichavhunduka nokubviswa kwako.
\v 19 Nokuti zvanzi naIshe Jehovha: Nenguva yandichakuita guta dongo, sezvakaita maguta asina vanhu, nenguva yandichauisa gungwa rakadzika pamusoro pako, ukafukidzwa nemvura zhinji;
\v 20 nenguva iyo ndichakuburusa pamwe chete navanoburukira mugomba, kuvanhu vekare; ndichakugarisai panzvimbo dziri pasi dzenyika, pakange panamatongo kare nakare, pamwe chete navanoburukira mugomba, kuti urege kugarwa navanhu; asi ndichaisa mufaro munyika yavapenyu.
\v 21 Asi iwe ndichakuita chinhu chinotyisa, haungazovipo; kunyange ukatsvakwa, haungawanikwizve nokusingaperi, ndizvo zvinotaura Ishe Jehovha.