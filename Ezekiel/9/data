\c 9
\s Kurohwa kweJerusarema
\p
\v 1 Ipapo akadanidzira munzeve dzangu nenzwi guru, achiti: Swededzai vatariri veguta, umwe neumwe ane nhumbi yake yokuparadza muruoko rwake.
\v 2 Zvino tarira, varume vatanhatu vakabva nenzira yesuwo rokumaodzanyemba, riri kurutivi rwekumaodzanyemba, umwe neumwe ane zvombo zvake muruoko rwake, neumwe murume pakati pavo akapfeka mucheka, ano runyanga rweingi rwomunyori pachiuno chake. Vakapinda, vakanomira parutivi rwearitari yendarira.
\v 3 Zvino kubwinya kwaMwari waIsraeri kwakange kwakwira kuchibva pakerubhi, pakwakange kuri, kukasvika kuchikumbaridzo cheimba; akadana murume akange akapfeka mucheka, akange anorunyanga rweingi rwomunyori pachiuno chake.
\v 4 Jehovha akati kwaari: Pfuura napakati peguta, napakati peJerusarema, uise chiratidzo pahuma dzavanhu vanogomera nokuchema pamusoro pezvinonyangadza zvese zvinoitwa mukati maro.
\p
\v 5 Asi kuna vamwe wakati ini ndichizvinzwa: Pfuurai nomuguta muchimutevera, muuraye; ziso renyu ngarirege kupembedza, musava netsitsi;
\v 6 urayai vese vatana namajaya nemhandara navanana navakadzi; asi regai kuswedera kunomumwe anechiratidzo; mutange panzvimbo yangu tsvene. Ipapo vakatanga navatana vakange vari pamberi peimba.
\v 7 Akati kwavari: Svibisai imba, muzadze mavanze navakaurawa; chibudai. Vakabuda, vakauraya muguta.
\p
\v 8 Zvino vakati vachiuraya, ini ndasiiwa ndiri ndega, ndikawira pasi nechiso changu, ndikachema, ndichiti: Aiwa, Ishe Jehovha! Ko munoparadza vese vakasara VaIsraeri pakudurura kwenyu hasha dzenyu pamusoro peJerusarema here?
\v 9 Ipapo akati kwandiri: Zvakaipa zveimba yaIsraeri naJudha zvakakura kwazvo, nyika izere neropa, neguta rizere nezvisakarurama; nokuti vanoti, Jehovha akabva panyika, Jehovha haaoni.
\v 10 Neni, kana ndirini, ziso rangu haringapembedzi, handingavi netsitsi, asi ndichauisa zvavakaita pamisoro yavo.
\v 11 Zvino tarira, murume akange akapfeka mucheka, akange anorunyanga rweingi pachiuno chake, akadzoka neshoko, akati: Ndaita sezvamakandirayira.
