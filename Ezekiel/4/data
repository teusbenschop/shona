\c 4
\s Zvokuparadzwa kweJerusarema
\p
\v 1 Zvino iwe mwanakomana womunhu, tora chitinha uchigadzike pamberi pako, ufananidzirepo guta, iro reJerusarema.
\v 2 Zvino urikombe nehondo, urivakire nhare dzokurwa naro, uritutire murwi wokurwa nawo; uriisire misasa, nokurikomberedza kumativi ese nezvokugumura kuriputsa.
\v 3 Zvino utore gango redare, urigadze pakati pako neguta, ruve rusvingo rwedare; zvino urinzire chiso chako kwariri, ipapo richava guta rakakombwa nehondo, iwe ndiwe ucharikomba. Ichi chichava chiratidzo kuimba yaIsraeri.
\v 4 Uyezve, uvate pasi parutivi rwako rworuboshwe, uise pamusoro parwo zvakaipa zveimba yaIsraeri; mazuva aunorara parutivi urwo ndiyo nguva yauchatakura zvakaipa zvavo.
\v 5 Nokuti ndakatara makore ezvakaipa zvawo aenzane namazuva ako, mazuva ana mazana matatu namakumi mapfumbamwe; saizvozvo uchatakura zvakaipa zveimba yaIsraeri.
\v 6 Zvino kana wapedza mazuva awa, uvate pasi norutivi rwako rworudyi, kuti utakure zvakaipa zveimba yaJudha; ndakakutarira mazuva ana makumi mana, zuva rimwe nerimwe rifananidze gore.
\v 7 Urinzire chiso chako wakatarira kukombwa kweJerusarema ruoko rwako rwakafukurwa; ugoporofita pamusoro paro.
\v 8 Tarira, ndinokusunga nezvisungo, urege kutendeukira kuno rumwe rutivi, kusvikira wapedza mazuva okukomba kwako.
\p
\v 9 Zvino utorewo gorosi nebhari nemarendiri* nenyemba namapfunde nesipereti uzviise mumudziyo mumwe, ugozviitira chingwa nazvo; unofanira kuchidya mazuva aunorara pasi parutivi rwako, iwo mazuva ana mazana matatu namakumi mapfumbamwe.
\v 10 Zvokudya zvako zvaunofanira kudya, zvichayerwa kurema kwazvo, mashekeri ana makumi maviri nezuva rimwe nerimwe; uchazvidya nguva nenguva.
\v 11 Unofanira kumwawo mvura yakayerwa, chechitanhatu chehini; uchainwa nguva nenguva.
\v 12 Unofanira kuzvidya zvakafanana nezvingwa zvebhari, unofanira kuzvibika pamberi pavo nendove inobudiswa navanhu.
\v 13 Jehovha akati: Saizvozvo vana vaIsraeri vachadya zvokudya zvavo zvakanora pakati pamarudzi kwandichavadzingira.
\p
\v 14 Ipapo ndikati: Aiwa, Ishe Jehovha! Tarirai mweya wangu hauna kumbosvibiswa; nokuti kubva paudiki hwangu kusvikira zvino, handina kumbodya chakafa chega, kana chakaurawa nezvikara, nenyama yakanora haina kumbopinda mumuromo mangu.
\v 15 Ipapo akati kwandiri: Tarira, ndakupa ndove yemombe panzvimbo yendove yavanhu, unofanira kugadzira zvokudya zvako nayo.
\p
\v 16 Akatiwo kwandiri: Mwanakomana womunhu, tarira ndichavhuna mudonzvo wezvokudya paJerusarema; vachadya zvokudya zvakayerwa vachitya, vachanwa mvura yakayerwa, vachivhunduka;
\v 17 kuti vashayiwe zvokudya nemvura, vavhunduke umwe nomumwe, vavore muzvakaipa zvavo.