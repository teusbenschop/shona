\c 30
\p
\v 1 Shoko raJehovha rakasvikazve kwandiri, richiti:
\v 2 Mwanakomana womunhu, porofita, uti: Zvanzi naIshe Jehovha: Ungudzai! Aiwa, zuva rakaipa sei!
\v 3 Nokuti zuva rava pedo, izuva ramakore; ichava nguva yamarudzi avanhu.
\v 4 Munondo uchauya pamusoro peEgipita, kurwadziwa kukuru kuchavapo paKushi, kana vakaurawa vachiparadzwa vachabvisa vanhu vayo vazhinji, nenheyo dzayo dzichakoromorwa.
\v 5 Itiyopiya nePuti, neRudhi, navanhu vese vakavhengana, neKubhi, navana venyika vakaita sungano, vachaparadzwa pamwe chete navo nomunondo.
\p
\v 6 Zvanzi naJehovha: Naivo vanotsigira Egipita vachaparadzwa; kuzvikudza kwesimba rayo kuchaderera; vachaparadzwamo nomunondo kubva paMigidhori kusvikira paSevhene.
\v 7 Vachava dongo pakati penyika dzakaitwa matongo, namaguta ayo achava pakati pamaguta akaitwa matongo.
\v 8 Zvino vachaziva kuti ndini Jehovha, kana ndaisa moto vabatsiri vayo vese vaparadzwa.
\v 9 Nezuva iro nhume dzichabva kwandiri nezvikepe kundotyisa vaItiyopiya vasine hanya; vachava nokurwadziwa kukuru, sapazuva reEgipita; nokuti, tarirai, zvinouya.
\p
\v 10 Zvanzi naIshe Jehovha: Ndichagumisawo vanhu vazhinji veEgipita noruoko rwaNebhukadhirezari mambo weBhabhironi.
\v 11 Iye navanhu vake vaanavo, vanotyisa zvikuru pakati pamarudzi, vachauyiswamo kuzoparadza nyika; vachavhomorera Egipita minondo yavo, nokuzadza nyika navakaurawa.
\v 12 Ndichapwisa mvura yenzizi, nokutengesa nyika mumaoko avanhu vakaipa; nyika ndichaiita dongo, nezvese zvirimo, noruoko rwavatorwa; ini Jehovha, ndakataura izvozvo.
\p
\v 13 Zvanzi naIshe Jehovha: Ndichaparadzawo zvifananidzo, nemifananidzo ndichaigumisa paNofi; hapangazovi nomuchinda kunyika yeEgipita; ndichaisa kutya panyika yeEgipita.
\v 14 Patirosi ndichariita dongo, paZoani ndichaisa moto, ndichaita zvandakatonga pamusoro peNo.
\v 15 Ndichadurura hasha dzangu pamusoro peSini, iyo nhare yeEgipita; ndichaparadza vanhu vazhinji veNo.
\v 16 Ndichaisa moto paEgipita; Sini richabatwa nokurwadziwa kukuru, No richaparadzwa, Nofi richava navavengi masikati.
\v 17 Majaya eAvheni neePibhesheti achaurawa nomunondo, maguta awa achatapwa.
\v 18 PaTapanesi masikati achaita rima, kana ndichivhunapo majoko kuzvikudza kwesimba raro kuchapera mukati maro; kana riri iro, richafukidzwa negore, vakunda varo vachatapwa.
\v 19 Saizvozvo ndichaita zvandakatonga pamusoro zvino vachaziva kuti ndini Jehovha.
\p
\v 20 Zvino negore regumi nerimwe, nomwedzi wokutanga, nezuva rechinomwe romwedzi, shoko raJehovha rakasvika kwandiri richiti,
\v 21 Mwanakomana womunhu, ndavhuna ruoko rwaFarao mambo zvino tarira, haruna kupomberwa, kuti rurapwe, nemishonga, ruiswe chiseketo, kuti ruve nesimba rokubata munondo.
\v 22 Naizvozvo zvanzi naIshe Jehovha: Tarirai, ndine mhaka naFarao mambo weEgipita, ndichavhuna maoko ake, irwo rune simba norumwe rwakavhunika; ndichawisa pasi munondo uri paruoko rwake.
\v 23 Ndichaparadzira VaEgipita pakati pamarudzi, ndichavadzingira kunyika dzese.
\v 24 Asi ndichasimbisa maoko amambo weBhabhironi, nokuisa munondo wangu muruoko rwake; asi ndichavhuna maoko aFarao, uchagomera pamberi pake sezvinogomera munhu akakuvadzwa ari pakufa.
\v 25 Ndichatsigira maoko amambo weBhabhironi, asi maoko aFarao acharemberera pasi; zvino vachaziva kuti ndini Jehovha, kana ndichiisa munondo wangu muruoko rwamambo weBhabhironi, iye akautambanudzira pamusoro penyika.
\v 26 Ndichaparadzira VaEgipita pakati pamarudzi avanhu, nokuvadzingirira kunyika dzese; zvino vachazoziva kuti ndini Jehovha.