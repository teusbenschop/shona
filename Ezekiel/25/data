\c 25
\s Chirevo pamusoro pavaAmoni navaMoabhu
\p
\v 1 Zvino shoko raJehovha rakasvika kwandiri, richiti,
\v 2 Mwanakomana womunhu, rinzira chiso chako kuvana vaAmoni, uporofite pamusoro pavo.
\v 3 Uti kuvana vaAmoni: Inzwai shoko raIshe Jehovha: Zvanzi naIshe Jehovha, imwi zvamakati: Toko! Pamusoro penzvimbo yangu tsvene, panguva yokumhurwa kwayo, napamusoro penyika yaIsraeri panguva yokuitwa kwayo dongo, napamusoro peimba yaJudha, panguva yokutapwa kwavo;
\v 4 naizvozvo tarirai, ndichakuisai kuvana vamabvazuva muve vavo, vachaisa misasa yavo pakati penyu, vachavaka dzimba dzavo pakati penyu; vachadya michero yenyu, nokunwa mukaka wenyu.
\v 5 Rabha ndichariita mafuro emakamera, nenyika yavana vaAmoni nzvimbo inorara makwai; zvino muchaziva kuti ndini Jehovha.
\v 6 Nokuti zvanzi nalshe Jehovha: Zvamakarovanya maoko enyu, nokutsikisa netsoka dzenyu, mukafara pamusoro penyika yaIsraeri muchivazvidza nemweya yenyu yese;
\v 7 zvino tarirai, ndakatambanudzira ruoko rwangu pamusoro penyu, ndichakuisai kumarudzi muve sechinhu chakapambiwa; ndichakubvisai pakati pamarudzi, ndichakupedzai panyika dzese; ndichakuparadzai, zvino muchaziva kuti ndini Jehovha.
\p
\v 8 Zvanzi naIshe Jehovha: Moabhu naSeiri zvavanoti: Tarirai, imba yaJudha yakafanana namarudzi ese,
\v 9 naizvozvo, tarirai, ndichazarura rutivi rwenyika yaMoabhu kubva kumaguta, kubva kumaguta aro ari kumiganho yaro, ihwo hukomba hwenyika, anoti: Bheti-Jeshimoti neBhaarimeoni neKiriataimi,
\v 10 uye ndichazvipa vana vokumabvazuva, ndakamirisana navana vaAmoni, ive yavo, kuti vana vaAmoni varege kuzorangarirwa pakati pamarudzi;
\v 11 ndichatonga Moabhu; zvino vachaziva kuti ndini Jehovha.
\s Chirevo pamusoro paVaEdhomu naVaFirisitia
\p
\v 12 Zvanzi naIshe Jehovha: Edhomu zvavakatsiva imba yaJudha, vakapara mhaka kwazvo, vakazvitsivira kwavari;
\v 13 naizvozvo zvanzi naIshe Jehovha: Ndichatambanudzira ruoko rwangu pamusoro paEdhomu, ndichaparadzapo vanhu nezvipfuwo, ndichaiita dongo kubva paTemani, vachaurawa nomunondo kusvikira paDhedhani.
\v 14 Ndichazvitsivira kuna Edhomu namaoko avanhu vangu Israeri; vachaitira Edhomu zvakarehwa nokutsamwa kwangu nehasha dzangu, vachaziva kutsiva kwangu, ndizvo zvinotaura Ishe Jehovha.
\p
\v 15 Zvanzi naIshe Jehovha: VaFirisitia zvavakazvitsivira, vakatsiva vachizvidza nemweya yavo, vachida kuparadza nokuvenga kusingaperi,
\v 16 naizvozvo, zvanzi naIshe Jehovha: Tarirai, ndichatambanudzira ruoko rwangu pamusoro paVaFirisitia, ndichabvisa vaKereti nokuparadza vakasara pamahombekombe egungwa.
\v 17 Ndichazvitsivira kwavari nokutsiva kukuru nokutuka kwehasha; vachaziva kuti ndini Jehovha, kana ndichiuisa kutsiva kwangu pamusoro pavo.