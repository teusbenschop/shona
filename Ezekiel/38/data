\c 38
\s Kuparadzwa kwaGogi
\p
\v 1 Zvino shoko raJehovha rakasvika kwandiri richiti,
\v 2 Mwanakomana womunhu, rinzira chiso chako kuna Gogi, wenyika yaMagogi, uporofite pamusoro pake,
\v 3 uti: Zvanzi naIshe Jehovha: Tarira ndine mhaka newe, iwe Gogi, muchinda waRoshi naMesheki naTubhari;
\v 4 ndichakutsausa, nokukuisa zvikokovonho mushaya dzako; ndichakubudisa, iwe nehondo yako yese, mabhiza navatasvi vamabhiza, vese vakapfeka nguvo dzese dzokurwa, boka guru vane nhovo huru nenhovo diki, vese vakabata minondo;
\v 5 vaPerisiya navaItiyopiya navaPuti pamwe chete navo, vese vane nhovo nenguwani dzokurwa;
\v 6 naGomeri namapoka ake ese, neimba yaTogarima kumativi okumaodzanyemba, namapoka ake ese, marudzi mazhinji avanhu anewe.
\v 7 Gara wakazvigadzira, zvirokwazvo uzvigadzire, iwe namapoka ako ese akaungana kwauri, iwe uve mutungamiriri wavo.
\p
\v 8 Kana mazuva mazhinji apfuura, uchashanyirwa; pamakore okupedzisira uchapinda munyika yakarwirwa pamunondo, yakaunganidzwa ichibva kumarudzi mazhinji, pamakomo aIsraeri, aigara akaparadzwa; asi yadzoswa ichibva kumarudzi avanhu, vese vachagara zvakanaka.
\v 9 Ipapo iwe uchakwira, uchauya sedutu remhepo, uchava segore rinofukidza nyika iwe, namapoka ako ese, navanhu vazhinji vanewe.
\p
\v 10 Zvanzi naIshe Jehovha: Nezuva iro moyo wako uchapindwa nemirangariro, uchafunga zano rakaipa;
\v 11 uchiti: Ndichaenda kunyika ine misha isina kuvakirwa; ndichaenda kuna vane rugare, vagere zvakanaka, vese vagere vasina masvingo, vasina zvipfigiso kana masuwo;
\v 12 nditoreko zvandingapamba nezvandingatapa; kuti utambanudzire ruoko rwako kuzorwa nenzvimbo dzakange dzaparadzwa dzinogarwa zvino, nokurudzi rwakaunganidzwa kumarudzi avanhu, vakawana zvipfuwo nefuma, vagere pakati penyika:
\v 13 Shebha neDhedhani navashambadziri veTarishishi, pamwe chete neshumba diki dzese dzapo, vachati kwauri: Wauya kuzotora zvakapambiwa here? Waunganidza boka rako kuzotora zvakatapwa kuti utore zvipfuwo nefuma, kuti utore zvakapambiwa zvizhinji here?
\p
\v 14 Naizvozvo, mwanakomana womunhu, porofita uti kuna Gogi: Zvanzi naIshe Jehovha: Zuva iro kana vanhu vangu VaIsraeri vachigara zvakanaka, ko iwe haungazvizivi here?
\v 15 Zvino iwe uchauya, uchibva kuugaro hwako kumativi okumaodzanyemba, iwe navanhu vazhinji vanewe, vese vakatasva mabhiza, riri boka guru nehondo ine simba;
\v 16 uchauya kuzorwa navanhu vangu VaIsraeri, wakaita segore rinofukidza nyika; zvino namazuva okupedzisira ndichakuuisa kuti urwe nenyika yangu kuti marudzi andizive, kana ndaitwa mutsvene pakati pako, iwe Gogi, ivo vachizviona.
\p
\v 17 Zvanzi naIshe Jehovha: Ko ndiwe wandakareva nenguva yakare navaranda vangu vaporofita VaIsraeri, vaiporofita namazuva iwayo vachiita makore mazhinji, kuti ndichakuuisa kuzorwa navo here?
\v 18 Zvino nezuva iro kana Gogi achiuya kuzorwa nenyika yaIsraeri, hasha dzangu dzichakwira mumhino dzangu, ndizvo zvinotaura Ishe Jehovha.
\v 19 Nokuti ndakataura negodo rangu uye nomoto wehasha dzangu, ndichiti: Zvirokwazvo, nezuva iro kuzununguka kukuru kuchavapo panyika yaIsraeri;
\v 20 nokudaro kuti hove dzegungwa, neshiri dzokudenga, nemhuka dzesango, nezvinokambaira zvese zvinokambaira panyika, navanhu vese vari pasi pese, zvichazununguka pamberi pangu, namakomo achawiswa pasi, namawere achawira pasi, norusvingo rumwe norumwe ruchawira pasi.
\v 21 Ndichadana munondo uuye kuzorwa naye kumakomo angu ese, ndizvo zvinotaura Ishe Jehovha; munondo womunhu umwe neumwe ucharwa nehama yake.
\v 22 Ndichamutonga nehosha yakaipa neropa; ndichanisa pamusoro pake, napamusoro pamapoka ake, napamusoro pamarudzi mazhinji avanhu vanaye, mvura inoturuka, nechimvuramabwe chikuru, nomoto nesarufa.
\v 23 Ini ndichazvikurisa, nokuzviita mutsvene, nokuzvizivisa pamberi pamarudzi mazhinji; zvino vachaziva kuti ndini Jehovha.
