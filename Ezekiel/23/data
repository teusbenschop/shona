\c 23
\s Ohora naOhoribha
\p
\v 1 Zvino shoko raJehovha rakasvikazve kwandiri, richiti,
\v 2 Mwanakomana womunhu, kwakange kuna vakadzi vaviri, vanasikana vamai vamwe;
\v 3 ivo vakapata muEgipita, vakapata vachiri vadiki; mazamu avo akabatwa ipapo, minyato yohumhandara hwavo yakabatwa-batwapo.
\v 4 Mazita avo akange ari Ohora, mukuru, naOhoribha munin'ina wake; ivo vakazova vangu, vakabereka vanakomana navanasikana. Zvino kana ari mazita avo, Samariya ndiOhora, Jerusarema ndiOhoribha.
\p
\v 5 Ohora wakapata, ari wangu, akadana navadikanwi vake, ivo vaAsiriya vaigara pedo naye,
\v 6 vaipfeka micheka mitema, vaiva vabati namadzishe, ese ari majaya anodikanwa, vatasvi vaifamba namabhiza.
\v 7 Iye akapata navo, ivo varume vakatsaurwa vese pakati pevana vaAsiriya, zvino waizvisvibisa nezvifananidzo zvavese vaidikanwa naye.
\v 8 Uye haana kuzorega kupata kwake kwaakabva nako Egipita; nokuti varume vakarara naye achiri mudiki, vakabatabata minyato yohumhandara hwake, vakadurura hupombwe hwavo pamusoro pake.
\v 9 Naizvozvo ndakamuisa mumaoko avadikanwi vake, mumaoko avaAsiriya, vaakadana navo.
\v 10 Ivo vakafukura kunyadza kwake, vakatora vanakomana navanasikana vake, vakamuuraya iye nomunondo, zita rake rikazosekwa pakati pavakadzi; nokuti vakamutonga.
\p
\v 11 Zvino munin'ina wake Ohoribha wakazviona hake, kunyange zvakadaro iye wakange akanyanya pakudana kwake navadikanwi, uye kupata kwake kwakapfuura kupata komukuru wake.
\v 12 Iye akadana navaAsiriya, vaiva vabati namadzishe, vaigara pedo naye, vakapfeka zvakaisvonaka kwazvo, vari vatasvi vanofamba namabhiza, ese ari majaya anodikanwa.
\v 13 Zvino ndakaona kuti wasvibiswa; ivo vese vakafamba nenzira imwe.
\v 14 Akawedzera kupata kwake; nokuti wakaona zvifananidzo zvavarume vakavezwa pamadziro, zviri zvifananidzo zVaKaradhiya, zvakavezwa nomuti mutsvuku,
\v 15 vakasunga zviuno zvavo nebhanhire, vane nguwani dzemicheka pamisoro yavo, vese vakaita samachinda kana vachionekwa, vakafanana navaBhabhironi paKaradhiya, iyo nyika yokuberekwa kwavo.
\v 16 Zvino wakati achivaona, akavada kwazvo, akatuma nhume kwavari paKaradhiya.
\v 17 VaBhabhironi vakauya kwaari ari panhovo dzorudo, vakamusvibisa nohupombwe hwavo, iye akasvibiswa pamwe chete navo, mweya wake ukazorambana navo.
\v 18 Zvino wakati afukura kupata kwake, nokufukura kunyadza kwake, mweya wangu ukarambana naye, mweya wangu sezvawakarambana nomukuru wake.
\v 19 Kunyange zvakadaro akaramba achiwedzera kupata kwake, achirangarira mazuva ohudiki hwake, aakapata nawo panyika yeEgipita.
\v 20 Akadana zvikuru navadikanwi vake, vane nyama yakaita senyama yembongoro, zvinodhachwa navo zvakaita sezvinodhachwa namabhiza.
\v 21 Zvino ukayeudzwa zvakashata zvohudiki hwako, panguva yawakabatwa-batwa minyato yako naVaEgipita nokuda kwamazamu ohumhandara hwako.
\p
\v 22 Naizvozvo iwe Ohoribha, ndizvo zvinotaura Ishe Jehovha tarira, ndichakumutsira vadikanwi vako, vakazorambwa nomweya wako, ndichavauisa kwauri kuzorwa newe kumativi ese;
\v 23 vanoti, vaBhabhironi, naVaKaradhiya vese, Pekodhi naShoa naKoa, navaAsiriya pamwe chete navo, iwo majaya anodikanwa, vese vari vabati namadzishe, machinda navarume vane mbiri, vese vakatasva mabhiza.
\v 24 Vachauya kuzorwa newe nenhumbi dzokurwa, nengoro, nezvinofamba namakumbo engoro, neboka ravanhu vazhinji; vachazvirongedza kuzorwa newe nenhovo huru nenhovo diki nenguwani kumativi ese; ini ndichavapa simba rokutonga, vakutonge nokutonga kwavo.
\v 25 Ndichamutsa godo rangu kuzorwa newe, ivo vakuitire hasha; vachabvisa mhino dzako nenzeve dzako, vakasara kwauri vachaurawa nomunondo, vachatora vanakomana vako navanasikana vako; vakasara kwauri vachapera nomoto.
\v 26 Vachakubvisirawo nguvo dzako, nokukutorera hukomba hwako hwakanaka.
\v 27 Saizvozvo ndichakugumisira zvakashata zvako nokupata kwako kwawakabva nako kunyika yeEgipita, kuti urege kuzozvitarirazve nameso ako, kana kuzorangarira Egipita.
\p
\v 28 Nokuti zvanzi naIshe Jehovha, ndichakuisa mumaoko avaunovenga, mumaoko aivo vakarambwa nomweya wako;
\v 29 ivo vachakuitira ruvengo, vachakutorera zvese zvawakabatira, vakakurega usina chawakapfeka wakashama; kunyadza kokupata kwako kuchafukurwa, zvakaipa zvako pamwe chete nokupata kwako.
\v 30 Uchaitirwa zvinhu izvi nemhaka yokuti wakapata namarudzi avanhu, uye nemhaka yokuti wakasvibiswa nezvifananidzo zvavo.
\v 31 Iwe wakafamba nenzira yomukuru wako; saka ndichaisa mukombe wake muruoko rwako.
\p
\v 32 Zvanzi naIshe Jehovha: Uchamwira pamukombe womukuru wako, wakadzika mukuru; uchasekwa nokudadirwa, nokuti iwe une zvizhinji zvirimo.
\v 33 Uchazara nokubatwa nokuchema; mukombe womukuru wako Samariya mukombe wokushamiswa nokuparadzwa.
\v 34 Uchaunwa nokuupedza chose, uchatsenga zvaenga zvawo, nokudzura mazamu ako; nokuti ndini ndakataura izvozvo, ndizvo zvinotaura Ishe Jehovha.
\p
\v 35 Naizvozvo zvanzi naIshe Jehovha: Zvawakandikanganwa, ukandirasira shure kwako, naizvozvo chiva nemhosva yezvakashata zvako, neyokupata kwako.
\p
\v 36 Jehovha akatiwo kwandiri: Mwanakomana womunhu, chitonga Ohora naOhoribha, uvazivise zvinonyangadza zvavo.
\v 37 Nokuti wakafeva, ropa riri pamaoko avo; wakafeva nezvifananidzo zvavo; vakapinzawo vanakomana vavo vavakandiberekera mumoto, kuti zvidyiwe nazvo.
\v 38 Vakandiitirawo chinhu ichi, vakasvibisawo nzvimbo yangu tsvene nezuva iro, vakamhura masabata angu.
\v 39 Nokuti vakati vabaira zvifananidzo zvavo vana vavo, vakapinda nezuva iro munzvimbo yangu tsvene kuti vaimhure; tarirai, ndizvo zvavakaita mukati meimba yangu.
\p
\v 40 Makatumawo nhume kundodana varume vanobva kure nhume yakatumwako kwavari ivo vakauya, iwe ukazvishamba nokuda kwavo, ukazodza meso ako nomuti, nokuzvishongedza nezvishongo,
\v 41 ukagara panhovo dzakaisvonaka, dzakange dzakagadzirirwa tafura pamberi padzo, pawakagadzika zvinonhuhwira zvangu namafuta angu.
\v 42 Inzwi ravazhinji vakange vachifara rakange rinaye; zvino pamwe chete navarume vakabva kuvazhinji, vakauya nevakariri vedoro, vaibva kurenje, vakaisa zvishongo pamaoko avo, nekorona dzakanaka pamisoro yavo.
\p
\v 43 Zvino ndakati kuna iye akange apera nokufeva kwake: Zvino vachaita hupombwe naye, naiye navo.
\v 44 Ipapo vakapinda kwaari, sezvavanopinda kuchifeve; saizvozvo vakapinda kuna Ohora naOhoribha, ivo vakadzi vakashata.
\p
\v 45 Naizvozvo varume vakarurama vachavatonga sezvinotongwa zvifeve, sezvinotongwa vakadzi vakateura ropa, nokuti zvifeve, ropa riri pamaoko avo.
\v 46 Nokuti zvanzi naIshe Jehovha: Ndichauisa boka ravarwi kuzorwa navo, ndichavaregera kuti vadzungaidzwe kwese-kwese vapambwe.
\v 47 Boka iro richavataka namabwe, nokuvabaya neminondo yavo; vachauraya vanakomana vavo navanasikana vavo, nokupisa dzimba dzavo nomoto.
\v 48 Saizvozvo ndichagumisa zvakashata panyika, kuti vakadzi vese vadzidziswe kuti varege kutevera zvakashata zvenyu.
\v 49 Vachakutsivirai zvakashata zvenyu, imwi muchava nezvivi zvezvifananidzo zvenyu, zvino muchaziva kuti ndini Ishe Jehovha.