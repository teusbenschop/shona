\c 7
\s Kuguma kwaIsraeri
\p
\v 1 Zvino shoko raJehovha rakasvika kwandiri, richiti:
\v 2 Iwe, mwanakomana womunhu, zvanzi naIshe Jehovha kunyika yaIsraeri: Kuguma, kuguma kwasvika pamakona mana enyika.
\v 3 Zvino kuguma kwasvika kwauri, ini ndichatuma kutsamwa kwangu pamusoro pako, ndichakutonga zvakafanira nzira dzako; ndichauisa pamusoro pako zvinonyangadza zvako zvese.
\v 4 Ziso rangu haringakupembedzi, handingavi netsitsiwo; asi ndichauisa nzira dzako pamusoro pako, nezvinonyangadza zvako zvichava pakati pako; zvino muchaziva kuti ndini Jehovha.
\v 5 Zvanzi naIshe Jehovha: Njodzi, njodzi imwechete, tarirai, inouya.
\v 6 Kuguma kwasvika, kuguma kwasvika; kunokumukira mangwanani; tarirai, kwasvika.
\v 7 Dzoro rako rasvika, iwe ugere panyika; nguva yasvika, zuva rava pedo, zuva rebope, usati uri mupururu wamakomo.
\v 8 Zvino ndobva ndodururira hasha dzangu pamusoro pako, ndichapedza kutsamwa kwangu pamusoro pako, nokukutonga zvakafanira nzira dzako; ndichauisa zvinonyangadza zvako zvese pamusoro pako.
\v 9 Ziso rangu haringapembedzi, handingavi netsitsiwo; ndichauisa pamusoro pako zvakafanira nzira dzako; zvinonyangadza zvako zvichava pakati pako; zvino muchaziva kuti ini Jehovha ndinorova.
\v 10 Tarirai zuva, tarirai rosvika; dzoro rako rabuda; shamhu yatumbuka, kuzvikudza kwabukira.
\v 11 Kuita nesimba kwamuka, kwaita shamhu yezvakashata; hakuna chichasara kwavari, kana pavanhu vavo vazhinji, kana pafuma yavo; hakungavi nechinhu chakanaka pakati pavo.
\v 12 Nguva yasvika, zuva rava pedo; mutengi ngaarege kufara, mutengesi ngaarege kuchema; nokuti kutsamwa kuri pamusoro pavanhu vese venyika.
\v 13 Nokuti mutengesi haangadzokeri kune chakatengeswa, kunyange vachiri vapenyu; nokuti zvakaonekwa pamusoro pavazhinji vese venyika hazvingadzoswi; hakuna angazvisimbisa nezvakaipa zviri pamugariro wake.
\v 14 Vakaridza hwamanda, vakagadzira zvese asi hakuna anoenda kundorwa; nokuti kutsamwa kwangu kuri pamusoro pavazhinji vese venyika.
\v 15 Munondo uri kunze, hosha yakaipa nenzara zviri mukati; ari kusango achaurawa nomunondo; ari muguta achaparadzwa nenzara nehosha yakaipa.
\p
\v 16 Asi vanopukunyuka pakati pavo vachapukunyuka; vachava pamakomo senjiva dzemipata, vachichema vese, umwe neumwe pamusoro pezvakaipa zvake.
\v 17 Maoko ese achashayiwa simba, mabvi ese achayerera mvura.
\v 18 Vachazvisunga zviuno namasaga, vachafukidzwa nokutya kukuru, kunyara kuchava pazviso zvese, nemhanza pamisoro yavo yese.
\v 19 Vacharasi a sirivha yavo panzira dzomumusha, negoridhe ravo richava sechinhu chisina kunaka; sirivha yavo negoridhe ravo hazvingagoni kuvarwira nezuva rokutsamwa kwaJehovha; hazvingagutisi mweya yavo kana kuzadza vura bwavo, nokuti ndicho chaiva chigumbuso chezvakaipa zvavo.
\p
\v 20 Kana huri ukomba hwavo hwakanaka, vakaita manyawi nazvo; asi vakaita nazvo zvifananidzo zvezvinonyangadza zvavo nezvezvinosemesa zvavo; naizvozvo ndichachiita kwavari sechinhu chisina kunaka.
\v 21 Ndichachiisa mumaoko avatorwa chive chinhu chakapambiwa, ivo vachasvibiswa.
\v 22 Ndicharambawo kuvatarira nechiso changu, vachasvibisa fuma yangu; mbavha dzichapindamo, dzichiisvibisa.
\p
\v 23 Itai ngetani, nokuti nyika izere ne mhaka dzeropa, guta rizere nokuita nesimba.
\v 24 Naizvozvo ndichauisa marudzi akanyanya kuipa kwazvo, ivo vachatora dzimba dzavo; ndichagumisawo manyawi avane simba, nenzvimbo dzavo tsvene dzichasvibiswa.
\v 25 Njodzi inouya; vachatsvaka rugare, asi harungavipo.
\v 26 Njodzi ichateverwa nenjodzi, guhu richateverwa neguhu; vachanotsvaka kumuporofita zvaakaona, asi murairo uchanyangarikira mupristi, namano achashaikwa kuvakuru.
\v 27 Mambo achachema, muchinda achapfeka kuparadza, namaoko avanhu venyika achakanganiswa; ndichavaitira zvakafanira nzira dzavo, ndichavatonga sezvavakafanira; zvino vachaziva kuti ndini Jehovha.