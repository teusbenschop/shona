\c 16
\s Kusavonga nokusatendeka kweJerusarema
\p
\v 1 Shoko raJehovha rakasvikazve kwandiri, richiti,
\v 2 Mwanakomana womunhu, zivisa Jerusarema zvinonyangadza zvaro,
\v 3 uti: Zvanzi naIshe Jehovha Jerusarema: Kwawakabva nokwawakaberekwa ndiko kunyika yavaKanani; baba vako vakanga vari muAmori, namai vako vakanga vari muHiti.
\v 4 Kana kuri kuberekwa kwako, pazuva rokuzvarwa kwako rukuvhute rwako haruna kugurwa, uye hauna kushambidzwa nemvura kuti unake; hauna kutongokwizwa nomunyu, kana kuputirwa mumachira.
\v 5 Hakuna ziso rakakunzwira tsitsi, kana kukuitira chinhu chimwe chezvinhu izvi, nokuva netsitsi newe; asi wakarasirwa kusango, nokuti vakasema hupenyu hwako nezuva rokuzvarwa kwako.
\p
\v 6 Ndakapfuura kwauri, ndikakuona uchipfakanyika muropa rako, ndikati kwauri uri muropa rako: Rarama! Zvirokwazvo, ndakati kwauri uri muropa rako: Rarama!
\v 7 Ndakakupamhidzira kwazvo sezvinomera kusango, ukawanda nokukura, ukasvikira pahukomba hwakaisvonaka; mazamu ako akakura, nevhudzi rako rakamera, asi wakange usina kupfeka, wakashama.
\v 8 Ndakapfuura kwauri, ndikakutarira, ndikaona kuti nguvo yako yakange iri nguvo yorudo. Ipapo ndakawarira nguvo yangu pamusoro pako, ndikafukidza kushama kwako; zvirokwazvo, ndakakupikira, ndikaita sungano newe, iwe ukava wangu, ndizvo zvinotaura Ishe Jehovha.
\v 9 Ipapo ndakakushambidza nemvura; zvirokwazvo, ndakashambidza ropa rako kwauri, ndikakuzodza namafuta.
\v 10 Ndakakufukidzawo nezvakarukwa, ndikakupfekedza shangu, shangu dzamatehwe ezvikumba, ndakasunga chiuno nomucheka wakaisvonaka, ndikakufukidza nesirika.
\v 11 Ndakakushongedza hukomba, ndikaisa zvishongo zvamaoko pazvanza zvako, nengetani pamutsipa wako.
\v 12 Ndikaisa chindori pamhino dzako, nezvishongo zvenzeve panzeve dzako, nekorona yakanaka pamusoro wako.
\v 13 Wakazvishongedza negoridhe nesirivha, zvokupfeka zvako zvakange zviri zvomucheka wakaisvonaka nesirika nezvakarukwa; wakadya hupfu hwakatsetseka nohuchi namafuta; hwakange hwakanaka kwazvo, ukapfuurira mberi kusvikira kuhushe.
\v 14 Mbiri yako yokunaka kwako yakapararira pakati pamarudzi, nokuti yakange yakakwana kwazvo nokuda kohumambo hwangu hwandakange ndaisa pamusoro pako, ndizvo zvinotaura Ishe Jehovha.
\p
\v 15 Asi iwe wakavimba nokunaka kwako, ukapata nokuda kwembiri yako, ukadurura kupata kwako kunomumwe neumwe waipfuura napo, kukava kwake.
\v 16 Wakatora dzimwe nguvo dzako, ukazviitira nzvimbo dzakakwirira, dzakashongedzwa namavara mazhinji, ukanopata pamusoro padzo. Zvinhu zvakadai hazvizaifanira kuuya kana kuitika.
\v 17 Zvishongo zvako zvakanaka wakazvitora pagoridhe rangu nesirivha yangu, zvandakange ndakupa, ukazviitira zvifananidzo zvavarume, ukapata nazvo;
\v 18 ukatora nguvo dzako dzakarukwa, ukazvifukidza nadzo, ukagadza mafuta angu nezvinonhuhwira zvangu pamberi pazvo.
\v 19 Zvokudya zvangu zvandakakupa, ihwo hupfu hwakatsetseka namafuta nohuchi zvandakakupa kuti uzvidye, wakazvigadza pamberi pazvo, zviite hwema hunonhuhwira; ndizvo zvawakaita, ndizvo zvinotaura Ishe Jehovha.
\p
\v 20 Uyezve, wakatora vanakomana vako navanasikana vako, vawakandiberekera, ukazvibaira ivo, kuti vadyiwe. Ko kupata kwako chakange chiri chinhu chidiki here,
\v 21 zvawakazouraya vana vangu, ukazvipa ivo, kuti uzvipinzire ivo mumoto here?
\v 22 Zvino pakati pezvinonyangadza zvako zvese nokupata kwako hauna kurangarira mazuva ohudiki hwako, panguva yawakange usino kupfeka, wakashama, uchipfakanyika muropa rako.
\p
\v 23 Zvino shure kwezvakaipa zvako zvese haiwa, une nhamo, une nhamo, ndizvo zvinotaura Ishe Jehovha.
\v 24 Wakazvivakira nzvimbo yokufeva nokuzviitira nzvimbo yakakwirira panzira dzese dzomumusha.
\v 25 Wakavaka nzvimbo yako yakakwirira pakuvamba kwenzira imwe neimwe, ukashandura kunaka kwako zvikava zvinonyangadza, ukafukurira vese vanopfuura tsoka dzako, ukawanza kupata kwako.
\v 26 Wakafevawo naVaEgipita, vakange vagere pedo newe, vane miviri mikuru; ukawanza kupata kwako, kuti unditsamwise.
\v 27 Naizvozvo tarira, ndakatambanudzira ruoko rwangu pamusoro pako, ndikatapudza zvokudya zvako zvaunodya misi yese, ndikakuisa kuna vanokuvenga vakuitire sokuda kwavo, ivo vakunda vaVaFirisitia vakanyadziswa nomufambiro wako wakashata.
\v 28 Wakapatawo navaAsiriya, nokuti wakange usingagoni kuguta; zvirokwazvo, wakapata navo, asi zvakadaro hauna kugutsikana nazvo.
\v 29 Wakawanzawo kupata kwako kusvikira kunyika yavashambadziri, iko kuKaradhiya; kunyange zvakadaro hauna kuringaniswa nazvo.
\v 30 Moyo wako unoshaiwa simba sei, ndizvo zvinotaura Jehovha Zvaunoita zvinhu izvi zvese, zvinoitwa nechifeve chisinganyari;
\v 31 zvaunovaka nzvimbo yako yokufeva pakuvamba kwenzira imwe neimwe, nokuita nzvimbo yako yakakwirira panzira imwe neimwe yomumusha; asi hauna kuita sechifeve, zvawakashora muripo.
\v 32 Aiwa! Mukadzi akawanikwa anofeva! Anogamuchira vatorwa panzvimbo yomurume wake!
\v 33 Zvifeve zvese zvinopiwa zvipo, asi iwe unopa vadikanwi vako vese zvipo, uchivatenga, kuti vauye kwauri vachibva kumativi ese nokuda kokupata kwako.
\v 34 Naizvozvo pane kuparadzana navamwe vakadzi pakupata kwako, zvakusina unokutevera kupata newe; uye zvaunopa muripo iwe, asi iwe haupiwi muripo, naizvozvo wakapesana navamwe.
\p
\v 35 Naizvozvo iwe chifeve, chinzwa shoko raJehovha.
\v 36 Zvanzi naIshe Jehovha: Ndarira yako zvayakadururwa, nokunyadza kwako zvakwakafukurwa nokupata kwako navadikanwi vako, uye nokuda kwezvifananidzo zvese zvezvinonyangadza zvako, neropa ravana vako, rawakazvipa;
\v 37 naizvozvo tarira, ndichaunganidza vadikanwi vako vese, vawakafarirana navo, navese vawakange uchida, pamwe chete navese vawakange uchivenga; ndichakuunganidzira ivo vachibva kumativi ese, nokuvafukurira kunyadza kwako, kuti vaone kunyadza kwako kwese.
\v 38 Ndichakutonga sezvinotongwa vakadzi voupombwe navanoteura ropa; ndichauisa pamusoro pako ropa rehasha negodo.
\v 39 Ndichakuisawo mumaoko avo; vachakoromora nzvimbo yako yokufeva, nokuputsa nzvimbo dzako dzakakwirira; vachakubvisira nguvo dzako, nokukutorera zvishongo zvako zvakanaka; vachakusiya usina chokupfeka wakashama.
\v 40 Vachauyawo neungano kuzorwa newe, ivo vachakutaka namabwe nokubvoora neminondo yavo.
\v 41 Vachapisa dzimba dzako nomoto, nokukuitira zvakatongwa pamberi pavakadzi vazhinji; ndichakuregesa kupata kwako, iwe hauchazovapi muripo wechifeve.
\v 42 Saizvozvo ndichazorodza hasha dzangu kwauri, godo rangu richabva kwauri; ndichanyarara, ndikasazova nokutsamwa.
\v 43 Zvausina kurangarira mazuva ohudiki hwako, asi wakanditsamwisa nezvinhu izvi zvese, naizvozvo, tarira, ndichauisa zvawakaita pamusoro wako, ndizvo zvinotaura Ishe Jehovha; haungazoiti zvakashata izvozvo nezvinonyangadza zvako zvese.
\p
\v 44 Tarira, umwe neumwe anobata netsumo, achabata tsumo iyi pamusoro pako, achiti: Sezvakaita mai, ndizvo zvakaita mwanasikana wavo.
\v 45 Iwe uri mwanasikana wamai vako, vanosema murume wavo navana vavo; iwe uri munin'ina wavakoma vako, vakasema varume vavo navana vavo; amai vako vakange vari muHiti, nababa vako muAmori.
\v 46 Mukoma wako ndiSamariya, anogara kuruboshwe rwako, iye navanasikana vake; munin'ina wako anogara kurudyi rwako, ndiSodhoma navanasikana vake.
\v 47 Asi hauna kufamba nenzira dzavo, kana kuita zvinonyangadza zvavo; asi izvo wakati zvidiki, wakavapfura ivo vese nenzira dzako dzakaora.
\v 48 Noupenyu hwangu, ndizvo zvinotaura Ishe Jehovha, munin'ina wako Sodhoma, iye navanasikana vake, havana kuita sezvawakaita iwe navanasikana vako.
\v 49 Tarira, zvakaipa zvaSodhoma muninina wako hezvi: Kuzvikudza, zvokudya zvakawandisa, nokuzorora kusina hanya nechinhu, ndizvo zvaakange anazvo navanasikana vake; haana kusimbisa ruoko rwavarombo navanoshayiwa.
\v 50 Vakange vane manyawi, vakaita zvinonyangadza pamberi pangu; saka ndichizviona ndakavabvisa.
\v 51 Kunyange neSamariya harina kuita hafu yezvivi zvako; asi iwe wakawanzisa zvinonyangadza zvako kupfuura zvavo, ukapembedza vanin'ina vako nezvinonyangadza zvako zvese zvawakaita.
\v 52 Iwe chiva nemhosva yezvinonyadzisa zvako, zvawakapembedza vanin'ina vako; nokuda kwezvivi zvako zvawakaita zvinonyangadza kupfuura zvavo, ivo vava vakarurama kupfuura iwe; zvirokwazvo, chisvodeswa iwe, uve nokunyadziswa kwako, zvawakapembedza vanin'ina vako.
\p
\v 53 Ndichadzosazve kutapwa kwavo, iko kutapwa kweSodhoma navanasikana varo, nokutapwa kweSamariya navanasikana varo, nokutapwa kwavatapwa vako vari pakati pavo;
\v 54 kuti iwe uve nokunyadziswa kwako, unyare pamusoro pezvese zvawakaita uchivanyaradza.
\v 55 Vanin'ina vako Sodhoma navanasikana vake vachadzokera kumugariro wavo wakare, naSamariya navanasikana vake vachadzokera kumugariro wavo wakare, newe navanasikana vako muchadzokera kumugariro wenyu wakare.
\v 56 Nokuti munin'ina wako Sodhoma haana kurehwa nomuromo wako nezuva rokuzvikudza kwako,
\v 57 zvakashata zvako zvisati zvafukurwa, sapanguva yokushorwa kwako navanasikana veSiriya navese vakavapoteredza, vanasikana vaVaFirisitia, vanokuzvidza kumativi ese.
\v 58 Une mhosva yezvakashata zvako nezvinonyangadza zvako, ndizvo zvinotaura Jehovha.
\v 59 Nokuti zvanzi naIshe Jehovha: Ndichakuitirawo sezvawakaita iwe, wakashora kupika pakuputsa kwako sungano.
\v 60 Kunyange zvakadaro ndicharangarira sungano yangu yandakaita newe pamazuva ohudiki hwako, ndisimbise sungano isingaperi newe.
\v 61 Ipapo ucharangarira nzira dzako; uchanyara, kana uchigamuchira vakoma vako navanin'ina vako; ndichakupa ivo, vave vanasikana vako, asi hazvingaitwi pamusoro pesungano yako.
\v 62 Ndichasimbisa sungano yangu newe; zvino uchaziva kuti ndini Jehovha;
\v 63 kuti urangarire, usvodeswe, urege kuzoshamisa muromo wakozve nokuda kokunyara kwako, kana ndakukanganwira zvese zvawakaita, ndizvo zvinotaura Ishe Jehovha.
