\c 40
\s Mufaro wemunhu anotenda kuna Jehovha
\d Kumutungamiriri wekuimba. Pisarema raDhavhidhi.
\p
\v 1 Ndakarindira-rindira Jehovha; uye wakarerekera kwandiri, ndokunzwa kuchema kwangu.
\v 2 Akandinyururawo pagomba rekuparadzwa, mudziva rematope, ndokuisa tsoka dzangu padombo, akasimbisa nhanho dzangu.
\v 3 Zvino wakaisa rwiyo rutsva mumuromo mangu, rumbidzo kuna Mwari wedu; vazhinji vachazviona ndokutya, uye vachavimba naJehovha.
\v 4 Wakaropafadzwa munhu anoita Jehovha chivimbo chake, uye asingacheukiri kune vanozvikudza, neavo vanotsaukira kunhema.
\v 5 Imwi makaita zvishamiso zvenyu zvive zvizhinji, Jehovha Mwari wangu, nemifungo yenyu kwatiri; hapana angaenzaniswa nemwi. Ndikada kuzvirondedzera nekuzvireva, zvakawandisa kuti zviverengwe.
\v 6 Chibairo nechipo hamushuvi; makazarura nzeve dzangu; chipo chinopiswa nechipo chezvivi hamuna kuzvireva.
\v 7 Ipapo ndakati: Tarirai ndauya; murugwaro rwakapetwa makanyorwa nezvangu.
\v 8 Ndinofarira kuita chido chenyu, Mwari wangu; hongu, murau wenyu uri mukati meura hwangu.
\v 9 Ndakaparidza kururama paungano huru; tarira, handina kudzora miromo yangu, Jehovha, imwi munoziva.
\v 10 Handina kuvanza kururama kwenyu pakati pemoyo wangu; ndakataura kutendeka kwenyu neruponeso rwenyu; handina kuvanza rudo rweunyoro hwenyu nechokwadi chenyu kuungano huru.
\p
\v 11 Imwi, Jehovha, musandinyima tsitsi dzenyu; rudo rweunyoro hwenyu nechokwadi chenyu ngazvindichengete rinhi narinhi.
\v 12 Nokuti zvakaipa zvisingaverengeki zvakandikomba; zvitadzo zvangu zvakandibata zvekuti handigoni kuona; zvakawanda kupfuura bvudzi remusoro wangu; naizvozvo moyo wangu wandisiya.
\v 13 Zvikufadzei, Jehovha kundinunura; Jehovha kurumidzai kurubatsiro rwangu.
\v 14 Ngavanyadziswe vazvidzwe pamwe chete avo vanotsvaka mweya wangu kuuparadza; ngavadzoserwe shure vashorwe ivo vanoshuva chakaipa changu.
\v 15 Ngavaparadzwe uve mubairo wenyadzi dzavo vanoti kwandiri: Hekani waro, hekani waro!
\v 16 Vose vanokutsvakai ngavafare vapembere mamuri; vanoda ruponeso rwenyu ngavati rinhi narinhi: Ngaakudzwe Jehovha!
\v 17 Asi ndiri murombo nemushaiwi; Ishe anondirangarira; ndimwi mubatsiri wangu nemununuri wangu; Mwari wangu, musanonoka.