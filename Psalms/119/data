\c 119
\s Kunaka kukuru kweShoko raJehovha
\p
\v 1 Vakaropafadzwa avo vane nzira yakarurama, Vanofamba mumurau waJehovha.
\v 2 Vakaropafadzwa vanochengeta zvipupuriro zvake, Vanomutsvaka nomoyo wose.
\v 3 Zvirokwazvo, havaiti chinhu chisina kururama, Vanofamba munzira dzake.
\v 4 Makatiraira zviga zvenyu, Kuti tizvichengete zvakanaka.
\v 5 Haiwa, dai nzira dzangu dzakagadzirirwa Kuchengeta mitemo yenyu.
\v 6 Ipapo handinganyadziswi, Kana ndichirangarira mirairo yenyu yose.
\v 7 Ndichakuvongai nomoyo wakarurama, Kana ndichidzidza zvamakatonga zvakarurama.
\v 8 Ndichachengeta mitemo yenyu; Haiwa, regai kundirasha chose.
\v 9 Jaya ringaramba richinatsa nzira yaro neiko? Kana richichenjerera sezvinoraira shoko renyu.
\v 10 Ndakakutsvakai nomoyo wangu wose; Musanditendera kutsauka pamirairo yenyu.
\v 11 Shoko renyu ndakariviga mumoyo wangu, Kuti ndirege kukutadzirai.
\v 12 imwi munofanira kukudzwa, Jehovha; Ndidzidzisei mitemo yenyu.
\v 13 Ndakadudzira nemiromo yangu Zvose zvamakatonga nomuromo wenyu.
\v 14 Ndakafara kwazvo munzira yezvipupuriro zvenyu, Sezvandinofarira fuma yose.
\v 15 Ndichafungisisa zviga zvenyu, Nokurangarira nzira dzenyu.
\v 16 Ndichazvifadza nemitemo yenyu; Handingakangamwi shoko renyu.
\v 17 Itirai muranda wenyu zvakanaka, kuti ndirarame; Ipapo ndichachengeta shoko renyu.
\v 18 Ndisvinudzei meso angu, kuti ndione Zvinhu zvinoshamisa zviri pamurau wenyu.
\v 19 nekuti ndiri mutorwa panyika; Regai kundivanzira mirairo yenyu.
\v 20 Mweya wangu wapera nokushuva Panguva dzose zvamakatonga.
\v 21 Makaraira vanozvikudza, Ngavatukwe vanotsauka pamirairo yenyu.
\v 22 Bvisai kwandiri kushorwa nokuzvidzwa; nekuti ndakachengeta zvipupuriro zvenyu.
\v 23 Machindawo akagara akandireva; Asi muranda wenyu akafungisisa mitemo yenyu.
\v 24 Zvipupuriro zvenyuwo zvinondifadza kwazvo, Ndizvo zvinondipa mano.
\v 25 Mweya wangu unonamatira guruva; Ndiponesei neshoko renyu.
\v 26 Ndakadudzira nzira dzangu, imwi makandipindura; Ndidzidzisei mitemo yenyu.
\v 27 Ndidzidzisei ndinzwisise nzira yezviga zvenyu; Ipapo ndichafungisisa mabasa enyu anoshamisa.
\v 28 Mweya wangu unonyunguruka nokuremerwa; Ndisimbisei sezvinorehwa neshoko renyu.
\v 29 Bvisai kwandiri nzira yenhema; Nenyasha dzenyu mundipe murau wenyu.
\v 30 Ndakasanangura nzira yakatendeka; Ndakaisa zvamakatonga pamberi pangu.
\v 31 Ndinonamatira zvipupuriro zvenyu; Jehovha, regai kundinyadzisa.
\v 32 Ndichamhanya nenzira yemirairo yenyu, Kana munenge makurisa moyo wangu.
\v 33 Ndidzidzisei, Jehovha, nzira yemitemo yenyu; Ndigoichengeta kusvikira pakuguma.
\v 34 Ndipei njere, ndichengete murau wenyu; Zvirokwazvo, ndichauchengeta nomoyo wangu wose.
\v 35 Ndifambisei munzira yemirairo yenyu; nekuti ndinoifarira kwazvo.
\v 36 Kweverai moyo wangu kuzvipupuriro zvenyu, Urege kukweverwa mukuchiva.
\v 37 Dzorai meso angu ndirege kuona zvisina maturo, Mundiponese panzira dzenyu.
\v 38 Simbisai Shoko renyu kumuranda wenyu, Rakakwanira vanokutyai.
\v 39 Bvisai kushoorwa kwangu kwandinotya, nekuti zvamakatonga zvakanaka.
\v 40 Tarirai, ndakashuva zviga zvenyu; Ndiponesei mukururama kwenyu.
\v 41 Ngoni dzenyu ngadziuyewo kwandiri, Jehovha, Iko kuponesa kwenyu, sezvinoreva shoko renyu.
\v 42 Naizvozvo ndichagona kupindura anondishora; nekuti ndinovimba neshoko renyu.
\v 43 Regai kubvisa shoko rezvokwadi chose pamuromo wangu; nekuti ndakatarira zvamakatonga.
\v 44 Naizvozvo ndichasichengeta murau wenyu Nokusingaperi-peri.
\v 45 Ndichasifamba ndakasununguka, nekuti ndakatsvaka zviga zvenyu.
\v 46 Ndichataurawo zvipupuriro zvenyu pamberi pamadzimambo, Ndisinganyadziswi.
\v 47 Ndichazvifadza kwazvo nemirairo yenyu, Yandinoda.
\v 48 Ndichasimudzirawo maoko angu kumirairo yenyu, yandinoda; Ndichafungisisa mitemo yenyu.
\v 49 Rangarirai shoko renyu kumuranda wenyu, nekuti makandimutsira tariro.
\v 50 Ndizvo zvinondinyaradza pakutambudzika kwangu; nekuti shoko renyu rakandiponesa.
\v 51 Vanozvikudza vakandiseka kwazvo; Kunyange zvakadaro handina kutsauka pamurau wenyu.
\v 52 Ndakarangarira zvamakatonga kare-kare, Jehovha, Ndikazvinyaradza.
\v 53 Kutsamwa kukuru kwakandibata, Nokuda kwavakaipa vanorasha murau wenyu.
\v 54 Mitemo yenyu yaiva nziyo dzangu Mumba moutorwa hwangu.
\v 55 Ndakarangarira zita renyu, Jehovha, usiku, Ndikachengeta murau wenyu.
\v 56 Ndizvo zvandakanga ndinazvo, nekuti ndakachengeta zviga zvenyu.
\v 57 Jehovha ndiye mugove wangu; Ndakati, ndichachengeta mashoko enyu.
\v 58 Ndakakumbira nyasha dzenyu nomoyo wangu wose; Ndinzwirei nyasha, sezvinoreva shoko renyu.
\v 59 Ndakafunga nzira dzangu, Ndikadzorera tsoka dzangu kuzvipupuriro zvenyu.
\v 60 Ndakakurumidza, handina kunonoka Kuchengeta mirairo yenyu.
\v 61 Mabote avakaipa akandimonera; Asi handina kukangamwa murau Venyu.
\v 62 Ndichamuka pakati pousiku kuti ndikuvongei Pamusoro pezvamakatonga zvakarurama.
\v 63 Ndiri shamwari yavose vanokutyai, Neyavanochengeta zviga zvenyu.
\v 64 Jehovha, pasi pazere nengoni dzenyu; Ndidzidzisei mitemo yenyu.
\v 65 Makaitira muranda wenyu zvakanaka, Jehovha, sezvinoreva shoko renyu.
\v 66 Ndidzidzisei ungwaru hwakanaka nenjere; nekuti ndakatenda mirairo yenyu.
\v 67 Ndakati ndichigere kutambudzika ndikarashika; Asi zvino ndinochengeta shoko renyu.
\v 68 imwi makanaka, uye munoita zvakanaka; Ndidzidzisei mitemo yenyu.
\v 69 Vanozvikudza vakandipomera nhema; Ndichachengeta zviga zvenyu nomoyo wangu wose.
\v 70 moyo wavo wakakora samafuta; Asi ini ndinofarira murau wenyu kwazvo.
\v 71 Zvakanga zvakanaka kuti nditambudzike; Kuti ndidzidze mitemo yenyu.
\v 72 Murau womuromo wenyu wakanaka kwandiri Kukunda zviuru zvamazana zvendarama nesirivha.
\v 73 Maoko enyu akandiita nokundisimbisa; Ndipei kunzwisisa, kuti ndidzidze mirairo yenyu.
\v 74 Vanokutyai vachandiona ndokufara; nekuti ndakatarira shoko renyu.
\v 75 Ndinoziva, Jehovha, kuti zvamakatonga zvakarurama, Uye kuti makanditambudza nokutendeka.
\v 76 Ndinokumbira kuti tsitsi dzenyu dzindinyaradze, Sezvamakareva kumuranda wenyu.
\v 77 Unyoro bwenyu ngabwuuye kwandiri, kuti ndirarame; nekuti murau wenyu ndiwo mufaro wangu mukuru.
\v 78 Vanozvikudza ngavanyadziswe; nekuti vakandiitira zvakaipa ndisina mhosva; Asi ndichafungisisa zviga zvenyu.
\v 79 Vanokutyai ngavadzokere kwandiri, Vagoziva zvipupuriro zvenyu.
\v 80 moyo wangu ngaururame pamitemo yenyu; Kuti ndirege kunyadziswa.
\v 81 Mweya wangu unopanga kuponesa kwenyu; Asi ndinotarira shoko renyu.
\v 82 Meso angu anopera nokutsvaka shoko renyu, Ndichiti, Muchandinyaradza rinhiko?
\v 83 nekuti ndava sehombodo iri muutsi; Kunyange zvakadaro handikangamwi mitemo yenyu.
\v 84 Mazuva omuranda wenyu manganiko? Muchatonga rinhiko vanonditambudza?
\v 85 Vanozvikudza vakandicherera hunza, Ivo vasingateereri murau wenyu.
\v 86 Mirairo yenyu yose yakatendeka; Vanonditambudza ndisina mhosva; ndibatsirei imi.
\v 87 Vakanga voda kundiparadza pasi; Asi handina kusiya zviga zvenyu.
\v 88 Ndiponesei nokuda kounyoro bwenyu; Naizvozvo ndichachengeta chipupuriro chomuromo wenyu.
\v 89 Shoko renyu rakasimba kudenga Nokusingaperi, Jehovha.
\v 90 Kutendeka kwenyu kunosvika kumarudzi namarudzi; imwi makasimbisa pasi, panoramba pagere.
\v 91 Zvinoramba zvigere nanhasi sezvamakatema; nekuti zvinhu zvose varanda venyu.
\v 92 Dai murau wenyu usina kuva mufaro wangu mukuru, Ndingadai ndakaparara nedambudziko rangu.
\v 93 Handingatongokangamwi zviga zvenyu; nekuti makandiponesa nazvo.
\v 94 Ndiri wenyu, ndiponesei; nekuti ndakatsvaka zviga zvenyu.
\v 95 Vakaipa vakandigarira kuti vandiparadze; Asi ndichafunga zvipupuriro zvenyu.
\v 96 Ndakaona kuguma kwezvose zvakakwana, Asi murayiro wenyu mupamhi kwazvo.
\v 97 Haiwa, ndinoda murau wenyu seiko! Ndicho chandinofungisisa zuva rose.
\v 98 Mirairo yenyu inondiita akachenjera kupfuura vavengi vangu; nekuti inogara neni nokusingaperi.
\v 99 Ndine njere kupfuura vadzidzisi vangu vose; nekuti zvipupuriro zvenyu ndizvo zvandinofungisisa.
\v 100 Ndinonzwisisa kupfuura vakakwegura, nekuti ndakachengeta zviga zvenyu.
\v 101 Ndakadzora tsoka dzangu panzira dzose dzakaipa; Kuti ndichengete shoko renyu.
\v 102 Handina kutsauka pane zvamatonga; nekuti makandidzidzisa.
\v 103 Mashoko enyu anonaka seiko mumukamwa mangu! Zvirokwazvo, anokunda uchi mumuromo mangu!
\v 104 Pazviga zvenyu ndinowana njere; Saka ndinovenga nzira dzose dzenhema.
\v 105 Shoko renyu mwenje wetsoka dzangu, Nechiedza panzira yangu.
\v 106 Ndakapika, ndikazvisimbisa, Kuti ndichachengeta zvamakatonga zvakarurama.
\v 107 Ndinotambudzika kwazvo; Ndiponesei, Jehovha, neshoko renyu.
\v 108 Gamuchirai henyu Jehovha ndizvo zvandinokumbira zvipo zvomuromo wangu zvandinopa nomoyo wangu, Mundidzidzise zvamakatonga.
\v 109 Mweya wangu unongosiva muruoko rwangu; Kunyange zvakadaro handikangamwi murau wenyu.
\v 110 Vakaipa vakanditeyera musungo; Kunyange zvakadaro handina kutsauka pazviga zvenyu.
\v 111 Zvipupuriro zvenyu ndakazviita nhaka yangu nokusingaperi; nekuti ndizvo zvinofadza moyo wangu.
\v 112 Ndakarerekera moyo wangu kuti uite mitemo yenyu, Nokusingaperi, kusvikira pakuguma.
\v 113 Ndinovenga vane moyo miviri; Asi ndinoda murau wenyu.
\v 114 imwi muri chivando changu nenhovo yangu; Ndinotarira shoko renyu.
\v 115 Ibvai kwandiri, imwi munoita zvakaipa; Kuti ndichengete mirairo yaMwari wangu.
\v 116 Nditsigirei sezvinoreva shoko renyu, kuti ndirarame; Kuti ndirege kunyadziswa pakutarira kwangu.
\v 117 Nditsigirei, ndichengetwe, Ndigoramba ndichirangarira mitemo yenyu.
\v 118 Makazvidza vose vanotsauka pamitemo yenyu; nekuti kunyengera kwavo inhema.
\v 119 Vakaipa vose vapasi munovagumisa sefuro; Saka ndinoda zvipupuriro zvenyu.
\v 120 Nyama yangu inobvunda nokukutyai; Ndinotya zvamakatonga.
\v 121 Ndakaita zvakatongwa nezvakarurama; Musandiisa kuvamanikidzi vangu.
\v 122 Ivai rubatso rwomuranda wenyu kuti ndiitirwe zvakanaka, Vanozvikudza ngavarege kundimanikidza.
\v 123 Meso angu apera nokutsvaka kuponesa kwenyu, Neshoko renyu rakarurama.
\v 124 Itirai muranda wenyu nounyoro bwenyu, Mundidzidzise mitemo yenyu.
\v 125 Ndiri muranda wenyu, ndipei njere; Kuti ndizive zvipupuriro zvenyu.
\v 126 Inguva yaJehovha yokubata nayo; nekuti vakaputsa murau wenyu.
\v 127 Saka ndinoda mirairo yenyu Kupfuura ndarama, zvirokwazvo, kupfuura ndarama yakaisvonaka.
\v 128 Saka ndinoti, zviga zvenyu zvose pamusoro pezvose zvakarurama; Ndinovenga nzira dzose dzenhema.
\v 129 Zvipupuriro zvenyu zvinoshamisa; Saka mweya wangu unozvichengeta.
\v 130 Kuzarurwa kwamashoko enyu kunopa chiedza; Kunopa njere vasina mano.
\v 131 Ndakashamisa muromo wangu kwazvo, ndikatakwaira; nekuti ndakashuva mirairo yenyu.
\v 132 Ringirirai kwandiri, mundinzwire nyasha, Sezvamunoitira vanoda zita renyu.
\v 133 Simbisirai kutsika kwangu mushoko renyu; Zvakaipa ngazvirege kutongova nesimba pamusoro pangu.
\v 134 Ndidzikunurei pakumanikidza komunhu; Naizvozvo ndichachengeta zviga zvenyu.
\v 135 Chiso chenyu ngachivhenekere muranda wenyu; Mundidzidzise mitemo yenyu.
\v 136 Nzizi dzemvura dzinoyerera pameso angu, nekuti havachengeti murau wenyu.
\v 137 imwi makarurama, Jehovha, Nezvamakatonga zvakaruramawo.
\v 138 Makaraira zvipupuriro zvenyu nokururama Uye nokutendeka kukuru.
\v 139 Kushingaira kwangu kwakandipedza, nekuti vadzivisi vangu vakakangwamwa mashoko enyu.
\v 140 Shoko renyu rakaisvonatswa; Saka muranda wenyu anorida.
\v 141 Ndiri muduku, ndakazvidzwa; Asi handikangamwi zviga zvenyu.
\v 142 Kururama kwenyu ndiko kururama kusingaperi, Nomurau wenyu izvokwadi.
\v 143 Nhamo nokumanikidzwa zvakandibata; Asi mirairo yenyu ndiwo mufaro wangu mukuru.
\v 144 Zvipupuriro zvenyu zvakarurama nokusingaperi; Ndipei njere, ndigorarama.
\v 145 Ndakadana nomoyo wangu wose; ndipindurei, Jehovha; Ndichachengeta mitemo yenyu.
\v 146 Ndakadana kwamuri; ndiponesei, Ndigochengeta zvipupuriro zvenyu.
\v 147 Ndakatangira mambakwedza ndikadana; Ndakatarira mashoko enyu.
\v 148 Meso angu akatangira nguva dzousiku, Kuti ndifungisise shoko renyu.
\v 149 Inzwai inzwi rangu nokuda kounyoro bwenyu; Ndiponesei Jehovha, sezvinoreva zvamakatonga.
\v 150 Vanotevera zvakaipa voswedera pedo; Vari kure nomurau wenyu.
\v 151 imwi muri pedo, Jehovha; Mirairo yenyu izvokwadi.
\v 152 Kubva kare ndakaziva nezvipupuriro zvenyu Kuti makazviteya nokusingaperi.
\v 153 Tarirai dambudziko rangu, mundirwire; nekuti handikangamwi murau wenyu.
\v 154 Ndireverei mhosva yangu, mundidzikunure; Ndiponesei sezvinoreva shoko renyu.
\v 155 Kuponeswa kuri kure navakaipa; nekuti havatsvaki mitemo yenyu.
\v 156 Ngoni dzenyu izhinji, Jehovha; Ndiponesei sezvinoreva zvamakatonga.
\v 157 Vatambudzi vangu navadzivisi vangu vazhinji; Kunyange zvakadaro handina kutsauka pazvipupuriro zvenyu.
\v 158 Ndakaona vanyengedzeri, ndikavasema; nekuti havana kuchengeta shoko renyu.
\v 159 Fungai kuti ndinoda zviga zvenyu; Ndiponesei, Jehovha, nokuda kounyoro bwenyu.
\v 160 Unganidzo yeshoko renyu izvokwadi; Zvose zvamakatonga, zvakarurama, zvinogara nokusingaperi.
\v 161 Machinda akanditambudza ndisina mhosva; Asi moyo wangu unotya shoko renyu.
\v 162 Ndinofarira shoko renyu kwazvo, Somunhu awana zvizhinji zvakapambwa.
\v 163 Nhema ndinodzivenga nokudzisema; Asi murau wenyu ndinouda.
\v 164 Ndinokurumbidzai kanomwe pazuva, Nokuda kwezvakarurama zvamakatonga.
\v 165 Vanoda murau wenyu vane rugare rukuru; Hapana chinovagumbusa.
\v 166 Ndakatarira kuponesa kwenyu, Jehovha, Ndikaita mirairo yenyu.
\v 167 Mweya wangu wakachengeta zvipupuriro zvenyu; Ndinozvida kwazvo.
\v 168 Ndakachengeta zviga zvenyu nezvipupuriro zvenyu; nekuti nzira dzangu dzose dziri pamberi penyu.
\v 169 Kudana kwangu ngakusvike pamberi penyu, Jehovha; Ndipei njere sezvinoreva shoko renyu.
\v 170 Kukumbira kwangu ngakusvike pamberi penyu; Ndirwirei sezvinoreva shoko renyu.
\v 171 Miromo yangu ngairumbidze; nekuti munondidzidzisa mitemo yenyu.
\v 172 Rurimi rwangu ngaruimbe shoko renyu; nekuti mirairo yenyu yose yakarurama.
\v 173 Ruoko rwenyu ngarundibatsire; nekuti ndakasanangura zviga zvenyu.
\v 174 Ndakashuva kuponesa kwenyu, Jehovha; Murau wenyu ndiwo mufaro wangu mukuru.
\v 175 Mweya wangu ngaurarame, ugokurumbidzai; Nezvamakatonga ngazvindibatsire.
\v 176 Ndakadzungaira segwai rakarashika; tsvakai muranda wenyu; nekuti handikangamwi mirairo yenyu.
