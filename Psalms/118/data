\c 118
\s Rwiyo rwokuvonga pamutambo
\p
\v 1 Vongai Jehovha; nekuti wakanaka; nekuti ngoni dzake dzinogara nokusingaperi.
\v 2 Isiraeri zvino ngavati, Ngoni dzake dzinogara nokusingaperi.
\v 3 Imba yaAroni zvino ngaiti, Ngoni dzake dzinogara nokusingaperi.
\v 4 Avo vanotya Jehovha zvino ngavati, Ngoni dzake dzinogara nokusingaperi.
\v 5 Ndakadanidzira kuna Jehovha pakutambudzika kwangu, Jehovha paakandipindura, akandiisa pakafarikana.
\v 6 Jehovha ari kurutivi rwangu; handingatyi; Munhu angandiiteiko?
\v 7 Jehovha ari kurutivi rwangu pakati pavanondibatsira; Saka ndichaona kukundwa kwavanondivenga.
\v 8 Zviri nani kutizira kuna Jehovha Pakuvimba nomunhu.
\v 9 Zviri nani kutizira kuna Jehovha Pakuvimba namachinda.
\v 10 Vahedheni vose vakandikomba; Ndichavaparadza nezita raJehovha.
\v 11 Vakandikomba, zvirokwazvo, vakandikomba, Ndichavaparadza nezita raJehovha.
\v 12 Vakandikomba senyuchi; vakadzimwa somoto wemhinzwa; Ndichavaparadza nezita raJehovha.
\v 13 Kundisundidzira wakandisundidzira iwe kuti ndiwe; Asi Jehovha akandibatsira.
\v 14 Jehovha ndiye simba rangu norwiyo rwangu; Iye akava muponesi wangu.
\v 15 inzwi rokufara nerokuponeswa riri mumatende avakarurama; Ruoko rworudyi rwaJehovha runokunda.
\v 16 Ruoko rworudyi rwaJehovha rwakasimudzwa, Ruoko rworudyi rwaJehovha runokunda.
\v 17 Handingafi, asi ndichararama, Ndichadudzira mabasa aJehovha.
\v 18 Kundiranga Jehovha akandiranga; Asi haana kundiisa pakufa.
\v 19 Ndizarurirei masuwo okururama; Ndichapinda nawo, ndivonge Jehovha.
\v 20 iri ndiro suwo raJehovha; Vakarurama vachipinda naro.
\v 21 Ndichakuvongai, nekuti makandipindura, Mukava muponesi wangu.
\v 22 Ibwe rakaraswa navavaki Ndiro rakazova musoro wekona.
\v 23 Ichi chinhu chakabva kuna Jehovha; Zvinoshamisa kana tichizviona.
\v 24 Rino izuva rakaitwa naJehovha; Ngatifare kwazvo tirifarire.
\v 25 Tiponesei zvino, Jehovha ndizvo zvatinonyengetera; Jehovha, tipei mufaro ndizvo zvatinonyengetera.
\v 26 Akaropafadzwa iye anouya nezita raJehovha; Takaropafadzwa tiri mumba maJehovha.
\v 27 Jehovha ndiye Mwari, ndiye akativhenekera; Sungirai chibayiro namabote ipo panyanga dzearitari pamene.
\v 28 imwi muri Mwari wangu, ndichakuvongai; Muri Mwari wangu, ndichakukudzai.
\v 29 Vongai Jehovha; nekuti akanaka; nekuti ngoni dzake dzinogara nokusingaperi.
