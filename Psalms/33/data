\c 33
\s Rwiyo rwokurumbidza Jehovha
\p
\v 1 Farisai munaJehovha, imwi vakarurama; kurumbidza kwakafanira vakarurama.
\v 2 Vongai Jehovha nembira; muimbirei nziyo dzokurumbidza nomutengeranwa une hungiso dzine gumi.
\v 3 Muimbirei rwiyo rutsva; ridzai zvakanaka nokuridza kukuru.
\v 4 Nokuti shoko raJehovha rakarurama, anoita zvese nokutendeka.
\v 5 Iye anoda kururama nokururamisa; nyika izere nounyoro hwaJehovha.
\p
\v 6 Kudenga-denga kwakaitwa neshoko raJehovha, uye hondo dzese dzoko nokufema komuromo wake.
\v 7 Anounganidza mvura zhinji yegungwa pamwe chete somurwi; anochengeta mvura zhinji dzakadzika mumatura.
\v 8 Nyika yese ngaitye Jehovha; vese vagere panyika ngavadedere pamberi pake.
\v 9 Nokuti iye akataura, zvikaitika; akaraira, zvikamira zvikasimba.
\p
\v 10 Jehovha anoparadza zano ravahedheni; mifungo yendudzi dzavanhu anoishaisa simba.
\v 11 Zano raJehovha rakasimba nokusingaperi, nendangariro dzomoyo wake kusvikira kundudzi dzese.
\v 12 Rwakakomborerwa rudzi rwakaita Jehovha Mwari warwo; rudzi rwaakatsaura kuva nhaka yake.
\v 13 Jehovha anotarira ari kudenga; anoona vanakomana vese vavanhu.
\v 14 Anotarira ari ipapo paagere achiona vanhu vese vagere panyika.
\v 15 Iye anoumba moyo yavo vese, anocherekedza mabasa avo ese.
\p
\v 16 Hapana mambo anoponeswa nokuwanda kwehondo; mhare hairwirwi nesimba guru.
\v 17 Bhiza haribatsiri pakukunda; harigoni kurwira nesimba raro guru.
\v 18 Tarirai, ziso raJehovha rinotarira vanomutya, ivo, vanorindira tsitsi dzake;
\v 19 kurwira mweya wavo parufu, nokuvararamisa panguva yenzara.
\v 20 Mweya yedu yakarindira Jehovha; ndiye mubatsiri wedu nenhovo yedu.
\v 21 Nokuti moyo yedu ichafara kwazvo maari, zvatakavimba nezita rake dzvene.
\p
\v 22 Tsitsi dzenyu ngadzive nesu, Jehovha, sezvatakakurindirai.
