\c 74
\s Asafi anochema kuparadzwa kwenzvimbo tsvene
\d Rwiyo rweMashiri rwaAsafi.
\p
\v 1 Haiwa Mwari, makatirasi ireiko nokusingaperi? Hasha dzenyu dzinopfungairira makwai amafuro enyu nemhaka yeiko?
\v 2 Rangarirai ungano yenyu yamakatenga kare, yamakadzikunura kuti ruve rudzi rwenhaka yenyu; gomo reZiyoni pamakange mugere.
\v 3 Simudzai makumbo enyu muone zvakaparadzwa zvinoenderera, izvo zvakaipa zvese zvakaitwa navavengi panzvimbo tsvene.
\p
\v 4 Vadzivisi venyu vakanduruma pakati peungano yenyu; vakamisa mireza yavo zvive zviratidzo.
\v 5 Vakafanana navanhu vakasimudza masanhu mudondo remiti.
\v 6 Zvino zvese zvakafomborwa zvayo vanozviputsa nedimuro nenyundo.
\v 7 Vakapisa nzvimbo yenyu tsvene nomoto; vakashatisa ugaro bwezita renyu vachihuputsira pasi.
\v 8 Vakati mumoyo mavo, ngativaparadze pamwe chete; vakapisa nzvimbo dzese pavanounganira Mwari munyika.
\p
\v 9 Hatichaoni zviratidzo zvedu; hapachina muporofita; pakati pedu hapana munhu anoziva kuti zvichasvikira rinhi.
\v 10 Haiwa Mwari, mudzivisi, achashora kusvikira rinhiko? Muvengi acharamba achizvidza zita renyu nokusingaperi here?
\v 11 Munodzosereiko ruoko rwenyu, irwo ruoko rwenyu rworudyi? Rutambanudzei pachipfuva chenyu, muvapedze.
\p
\v 12 Kunyange zvakadaro Mwari ndiye Mambo wangu kubva kare, iye anobata mabasa okuponesa pakati penyika.
\v 13 Makapamura gungwa nesimba renyu; makaputsa misoro yezvikara zvegungwa mumvura.
\v 14 Makaputsanya misoro yengwena, makaipa vanhu vagere murenje kuti ive nyama yavo.
\v 15 Makapamura tsime neboporodzi; makapwisa nzizi huru.
\v 16 Masikati ndeenyu, nousiku ndobwenyuwo; ndimi makagadzira chiedza nezuva.
\v 17 Ndimi makatara miganho yese yapasi; ndimi makaita zhizha nechando.
\p
\v 18 Rangarirai chinhu ichi, kuti muvengi akakuzvidzai, Jehovha, uye kuti rudzi rwamapenzi rwakamhura zita renyu.
\v 19 Regai henyu kuisa kuchikara mweya wenjiva yenyu; musakanganwa upenyu hwevarombo venyu.
\v 20 Rangarirai sungano; nokuti nzvimbo dzine rima dzapasi dzizere nougaro hwevamanikidzi.
\v 21 Haiwa, vanomanikidzwa ngavarege kudzoka vachinyara; varombo navashaiwi ngavarumbidze zita renyu.
\p
\v 22 Simukai Mwari, muzvireverere mhaka yenyu, rangarirai kuzvidzwa kwenyu nebenzi zuva rese.
\v 23 Regai kukanganwa inzwi ravadzivisi venyu; bope ravanokumukirai rinogara richikwira.
