\c 86
\s Dhavhidhi anovimba nenyasha dzaJehovha
\d Munyengetero waDhavhidhi.
\p
\v 1 Rerekai nzeve dzenyu, Jehovha, ndipindurei; nokuti ndiri murombo nomushaiwi.
\v 2 Chengetai mweya wangu; nokuti ndiri mudikamwi wenyu; haiwa Mwari wangu, ponesai muranda wenyu anovimba nemi.
\v 3 Ndinzwirei tsitsi, Ishe, nokuti ndinodana kwamuri zuva rese.
\v 4 Fadzai mweya womuranda wenyu, nokuti ndinosimudzira mweya wangu kwamuri Ishe wangu.
\v 5 Nokuti imi, Ishe makanaka, munofarira kukanganwira, mune tsitsi zhinji kuna vese vanodana kwamuri.
\v 6 Rerekerai nzeve yenyu, Jehovha kumunyengetero wangu; teererai inzwi rokukumbira kwangu.
\v 7 Pazuva rokutambudzika kwangu ndichadana kwamuri, nokuti muchandipindura.
\p
\v 8 Hapana akafanana nemwi pakati pavamwari, Ishe, uye hapana mabasa akafanana namabasa enyu.
\v 9 Ndudzi dzese dzamakaita dzichauya kuzonamata pamberi penyu, Ishe, dzicharumbidza zita renyu.
\v 10 Nokuti imwi muri mukuru, munoita zvinhu zvinoshamisa, ndimi Mwari woga.
\p
\v 11 Ndidzidzisei nzira yenyu, Jehovha, ndichafamba muchokwadi chenyu, batanidzai moyo wangu kuti nditye zita renyu.
\v 12 Ndichakurumbidzai, Ishe Mwari wangu, nomoyo wangu wese, ndicharumbidza zita renyu nokusingaperi.
\v 13 Nokuti tsitsi dzenyu ihuru kwandiri; makarwira mweya wangu pagomba rakadzika-dzika.
\v 14 Mwari, vanozvikudza vakandimukira, ungano yavanhu, vanomanikidza, vakatsvaka mweya wangu, havana kukuisai pamberi pavo.
\v 15 Asi imi, Ishe muri Mwari une tsitsi nenyasha, hamukurumidzi kutsamwa, mune tsitsi zhinji nechokwadi.
\v 16 Ringirai kwandiri, mundinzwire tsitsi; ipai muranda wenyu simba renyu, muponese mwanakomana womurandakadzi wenyu.
\v 17 Ndiratidzei chiratidzo mundiitire zvakanaka; kuti vanondivenga vazvione, vanyadziswe, nokuti imwi Jehovha, makandibatsira nokundinyaradza.
