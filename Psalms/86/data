\c 86
\s Dhavhidhi anovimba nenyasha dzaJehovha
\d Munyengetero waDhavhidhi.
\p
\v 1 Rerekai nzeve dzenyu, Jehovha, ndipindurei; nekuti ndiri murombo nomushaiwi.
\v 2 Chengetai mweya wangu; nekuti ndiri mudikamwi wenyu; Haiwa Mwari wangu, ponesai muranda wenyu anovimba nemi.
\v 3 Ndinzwirei ngoni, Ishe; nekuti ndinodana kwamuri zuva rose.
\v 4 Fadzai mweya womuranda wenyu; nekuti ndinosimudzira mweya wangu kwamuri Ishe wangu.
\v 5 nekuti imi, Ishe makanaka, munofarira kukangamwira, Mune ngoni zhinji kuna vose vanodana kwamuri.
\v 6 Rerekerai nzeve yenyu, Jehovha kumunyengetero wangu; Teererai inzwi rokukumbira kwangu.
\v 7 Pazuva rokutambudzika kwangu ndichadana kwamuri, nekuti muchandipindura.
\v 8 Hapana akafanana nemwi pakati pavamwari, Ishe, Uye hapana mabasa akafanana namabasa enyu.
\v 9 Ndudzi dzose dzamakaita dzichauya kuzonamata pamberi penyu, Ishe, Dzicharumbidza zita renyu.
\v 10 nekuti imwi muri mukuru, munoita zvinhu zvinoshamisa, Ndimi Mwari woga.
\v 11 Ndidzidzisei nzira yenyu, Jehovha, ndichafamba muchokwadi chenyu, Batanidzai moyo wangu kuti nditye zita renyu.
\v 12 Ndichakurumbidzai, Ishe Mwari wangu, nomoyo wangu wose, Ndicharumbidza zita renyu nokusingaperi.
\v 13 nekuti ngoni dzenyu ihuru kwandiri; Makarwira mweya wangu pagomba rakadzika-dzika.
\v 14 Mwari, vanozvikudza vakandimukira, Ungano yavanhu, vanomanikidza, vakatsvaka mweya wangu, Havana kukuisai pamberi pavo.
\v 15 Asi imi, Ishe muri Mwari une tsitsi nenyasha, Hamukurumidzi kutsamwa, mune ngoni zhinji nechokwadi.
\v 16 Ringirai kwandiri, mundinzwire ngoni; Ipai muranda wenyu simba renyu, Muponese mwanakomana womurandakadzi wenyu.
\v 17 Ndiratidzei chiratidzo mundiitire zvakanaka; Kuti vanondivenga vazvione, vanyadziswe; nekuti imwi Jehovha, makandibatsira nokundinyaradza.
