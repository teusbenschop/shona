\c 108
\s Mwari Mubatsiri wedu ngaarumbidzwe
\d Rwiyo, Pisarema raDhavhidhi.
\p
\v 1 Moyo wangu wakasimba, Mwari; ndichaimba, zvirokwazvo, ndichaimba nziyo dzokurumbidza, nomweya wangu wese.
\p
\v 2 Muka iwe mutengeranwa nembira; ini ndimene ndichamuka mangwanani.
\v 3 Ndichakuvongai Jehovha, pakati pendudzi dzavanhu; ndichakuimbirai nziyo dzokurumbidza pakati pavahedheni.
\v 4 Nokuti tsitsi dzenyu ihuru kumusoro kokudenga-denga, uye zvokwadi yenyu inosvikira kudenga rese.
\v 5 Imwi mukudzwe Mwari, kumusoro kokudenga-denga; kurumbidzwa kwenyu ngakuve kumusoro kwapasi pese.
\v 6 Kuti vadikanwi venyu varwirwe, tiponesei noruoko rwenyu rworudyi, mutipindure.
\p
\v 7 Mwari akataura pautsvene hwake, achiti: Ndichafara kwazvo; ndichaganhura Shekemu, ndichayera mupata weSukoti.
\v 8 Giriyadhi ndeyangu naManase ndeyangu; Efuremuwo inhaviro yomusoro wangu; Judha ndiyo tsvimbo yangu youshe.
\v 9 Moabhu ndiwo mudziyo wangu wokushambidzira; pamusoro peEdhomu ndipo pandichakandira shangu yangu; ndichapururudza nokuda kwaFirisitia.
\p
\v 10 Ndianiko achandiisa muguta rakakombwa namasvingo? Ndianiko achandiperekedza ndiende Edhomu?
\v 11 Hamuna kutirasi a here, Mwari? Hamubudi Mwari, nehondo dzedu.
\v 12 Tibatsirei pamudzivisi wedu; nokuti kubatsira kwavanhu hakuna maturo.
\v 13 MunaMwari tichaita noumhare; nokuti ndiye achatsika vadzivisi vedu pasi.
