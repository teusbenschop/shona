\c 31
\s Dhavhidhi anokumbira kubatsirwa, achivonga unyoro hwaJehovha
\d Kumutungamiriri wokuimba. Pisarema raDhavhidhi.
\p
\v 1 Jehovha, ndinovimba nemi; ngandirege kutongonyadziswa; ndirwirei pakururama kwenyu.
\v 2 Rerekerai nzeve yenyu kwandiri; kurumidzai kundirwira; ivai dombo rangu rakasimba, neimba yenhare yokundiponesa.
\v 3 Nokuti ndimi dombo rangu nenhare yangu; naizvozvo nditungamirirei mundifambise nokuda kwezita renyu.
\v 4 Ndibvutei pamumbure wavakandidzikira pakavanda; nokuti ndimi nhare yangu.
\v 5 Ndinoisa mweya wangu muruoko rwenyu; makandidzikunura Jehovha, imwi Mwari wechokwadi.
\v 6 Ndinovenga vanokudza zvenhema zvisina maturo; asi ndichavimba naJehovha.
\v 7 Ndichafara nokufarisisa netsitsi dzenyu; nokuti makaona kutambudzika kwangu; makaziva kumanikidzwa komweya wangu.
\v 8 Hamuna kundiisa muruoko rwomuvengi; makamisa tsoka dzangu panzvimbo yakafarikana.
\p
\v 9 Ndinzwirei tsitsi Jehovha, nokuti ndiri panjodzi; ziso rangu rapera nokuchema, zvirokwazvo, nomweya wangu nomuviri wanguvo.
\v 10 Nokuti hupenyu hwangu hwapera nokuchema, namakore angu nokugomera; simba rangu rapera nokuda kokutadza kwangu, uye mapfupa angu asakara.
\v 11 Ndava chinhu chinozvidzwa nemhaka yavadzivisi vangu vese, zvirokwazvo, zvikuru kuna vandinogara navo, nechinotyisa kuvazikani vangu; vakandiona kunze vakanditiza.
\v 12 Ndakanganikwa sowakafa asati achafungwa; ndava somudziyo wakaputsika.
\v 13 Ndakanzwa vazhinji vachindipomera, zvinotyisa kumativi ese; pakurangana kwavo pamusoro pangu vakafunga mano kuti vanditorere upenyu hwangu.
\p
\v 14 Asi ndakavimba nemwi Jehovha; ndakati: Ndimi Mwari wangu.
\v 15 Nguva dzangu dziri muruoko rwenyu; ndirwirei paruoko rwavavengi vangu, nokuna vanonditambudza.
\v 16 Vhenekesai chiso chenyu pamusoro pomuranda wenyu; ndiponesei nounyoro hwenyu.
\v 17 Ngandirege kunyadziswa, Jehovha; nokuti ndakadana kwamuri; vakaipa ngavanyadziswe, ngavanyarare paSheori.
\v 18 Miromo inoreva nhema ngainyarare; iyo inotaura namanyawi kuna vakarurama, ichizvikudza nokuvazvidza. Haiwa, zvakanaka zvenyu zvamakachengetera vanokutyai zvakakura sei, zvamakaitira vanovimba nemi, pamberi pavanakomana vavanhu!
\p
\v 19 Muchavavanza pakavanda pamberi penyu, vabve pamano avanhu.
\v 20 Muchavachengeta pakavanda patende vabve pabangano romunhu.
\v 21 Jehovha ngaavongwe, nokuti akandiratidza unyoro hwake hunoshamisa paguta rakasimbiswa.
\v 22 Kana ndirini, ndakati pakukaruka kwangu, ndabviswa pamberi penyu; kunyange zvakadaro, makanzwa inzwi rokukumbira kwangu pakuchema kwangu kwamuri.
\p
\v 23 Idai Jehovha, imwi vatsvene vake mese; Jehovha anochengeta vakatendeka, anotsiva zvikuru munhu anozvikudza.
\v 24 Ivai nesimba, uye moyo yenyu itsunge, imwi mese munorindira Jehovha.
