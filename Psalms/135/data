\c 135
\s Rwiyo rwokurumbidza Jehovha, iye ega Mwari wazvokwadi
\p
\v 1 Hareruya! Rumbidzai zita raJehovha; murumbidzei, imwi varanda vaJehovha.
\v 2 Imwi mumire mumba maJehovha, muvazhe dzeimba yaMwari wedu.
\v 3 Rumbidzai Jehovha; nokuti Jehovha akanaka; imbirai zita rake nziyo dzokurumbidza; nokuti ndizvo zvinofadza.
\v 4 Nokuti Jehovha akazvisanangurira Jakove, naIsraeri kuti ave rudzi rwefuma yake chaiyo.
\v 5 Nokuti ndinoziva kuti Jehovha mukuru, uye kuti Ishe wedu ari kumusoro kwavamwari vese.
\v 6 Zvese zvaakada kuita Jehovha akazviita, kudenga napasi, nomumakungwa napakadzika pese.
\v 7 Anokwidza makore pamigumo yapasi; anoita mheni kuuisa mvura; anobudisa mhepo panovigwa fuma yake.
\v 8 Ndiye akaparadza matangwe avanhu neezvipfuwo.
\v 9 Akatuma zviratidzo nezvishamiso mukati mako, iwe Egipita, pamusoro paFarao napamusoro pavaranda vake vese.
\v 10 Ndiye akaparadza ndudzi zhinji, nokuuraya madzimambo anesimba.
\v 11 Sihoni mambo waVaAmori, naOgi mambo weBhashani, neushe hwese hweKenani;
\v 12 akapa nyika yavo ive nhaka, ive nhaka yaIsraeri vanhu vake.
\v 13 Zita renyu, Jehovha, riripo nokusingaperi; munorangarirwa Jehovha, kusvikira kumarudzi namarudzi.
\v 14 Nokuti Jehovha achatonga vanhu vake, nokuzvidemba pamusoro pavaranda vake.
\p
\v 15 Zvifananidzo zvavahedheni isirivha negoridhe, mubato wamaoko avanhu.
\v 16 Zvinemiromo, asi hazvitauri; nameso zvinawo, asi hazvioni.
\v 17 Zvinenzeve, asi hazvinzwi; hakuna kufema pamiromo yazvo.
\v 18 Vanozviita vachafanana nazvo; zvirokwazvo, navese vanovimba nazvo.
\v 19 Imwi veimba yaIsraeri, rumbidzai Jehovha; imwi veimba yaAroni, rumbidzai Jehovha;
\v 20 imwi veimba yaRevhi, rumbidzai Jehovha; imwi vanotya Jehovha, rumbidzai Jehovha.
\v 21 Jehovha ngaarumbidzwe paZiyoni, iye agere Jerusarema. Hareruya!
