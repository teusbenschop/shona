\c 115
\s Vamwari vavahedheni havana maturo, Jehovha wega ndiye anokomborera
\p
\v 1 Isu kwete, Jehovha, isu kwete, asi zita renyu ngarikudzwe, nokuda kwetsitsi dzenyu, uye nokuda kokutendeka kwenyu.
\v 2 Vahedheni vachareverei, vachiti: Ko Mwari wavo zvino uripi?
\v 3 Asi Mwari wedu ari kudenga-denga; akaita zvese zvaakada.
\p
\v 4 Zvifananidzo zvavo sirivha negoridhe, basa ramaoko avanhu.
\v 5 Zvinemiromo, asi hazvitauri; nameso zvinawo, asi hazvioni.
\v 6 Zvinenzeve, asi hazvinzwi; nemhino zvinadzo, asi hazvinhuwhidzi.
\v 7 Zvina maoko, asi hazvibati; namakumbo zvinawo, asi hazvifambi; hazvitauri napahuro pazvo.
\v 8 Ivo vanozviita vachafanana nazvo; zvirokwazvo, navese vanovimba nazvo.
\p
\v 9 Iwe Israeri, vimba naJehovha; ndiye mubatsiri wavo nenhovo yavo.
\v 10 Iwe imba yaAroni, vimba naJehovha; ndiye mubatsiri wavo nenhovo yavo.
\v 11 Imwi munotya Jehovha, vimbai naJehovha; ndiye mubatsiri wavo nenhovo yavo.
\p
\v 12 Jehovha akatirangarira; iye achatiropafadza; acharopafadza imba yaIsraeri, acharopafadza imba yaAroni.
\v 13 Acharopafadza vanotya Jehovha, vadiki navakuru vese.
\v 14 Jehovha acharamba achikuwanzai, imwi navana venyu.
\v 15 Imwi makaropafadzwa naJehovha, iye akaita kudenga napasi.
\v 16 Kudenga-denga ndiko kudenga-denga kwaJehovha; asi pasi akapa vanakomana vavanhu.
\v 17 Vakafa havarumbidzi Jehovha, kunyange ani nani anoburukira kwakanyarara.
\v 18 Asi isu hedu tichakudza Jehovha kubva panguva ino kusvika pakusingaperi. Hareruya!
