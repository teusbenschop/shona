\c 90
\s Kupfupika koupenyu hwomunhu
\d Munyengetero waMozisi, munhu waMwari.
\p
\v 1 Ishe, makange muri ugaro hwedu pamarudzi namarudzi.
\v 2 Makomo asati azvarwa, musati matongosika nyika nevhu, kubva pakusingaperi kusvikira pakusingaperi imwi muri Mwari.
\p
\v 3 Munodzosera munhu kuguruva; muchiti: Dzokai vana vavanhu.
\v 4 Nokuti kwamuri makore ane chiuru akangofanana nezuva razuro kana rapfuura, senguva yokurinda yousiku.
\v 5 Munovakukura semvura zhinji; vava sehope; mangwanani vakaita souswa hunotunga.
\v 6 Mangwanani hunotumbuka, hunomera; madekwani hunodzurwa, ndokusvava.
\p
\v 7 Nokuti tinopedzwa nokutsamwa kwenyu, tinotambudzika nehasha dzenyu.
\v 8 Makaisa zvakaipa zvedu pamberi penyu, zvivi zvedu zvakavanzika pachiedza chechiso chenyu.
\v 9 Nokuti mazuva edu ese anopfuura makatsamwa; makore edu anopera sebefu.
\v 10 Mazuva amakore edu anosvika makore makumi manomwe, kana tine simba makore makumi masere; asi kunyange achikudzwa ndiko kutambudzika nenhamo chete. Nokuti gare-gare aenda, nesu tabhururuka taenda.
\v 11 Ndianiko anoziva simba rokutsamwa kwenyu, nehasha dzenyu, kuti mutyiwe zvakafanira here?
\v 12 Tidzidzisei kunatsoverenga mazuva edu, kuti tizviwanire moyo wakachenjera.
\p
\v 13 Dzokai Jehovha; kusvikira rinhiko? Nzwirai tsitsi varanda venyu.
\v 14 Tigutsei mangwanani netsitsi dzenyu; kuti tifarise, tive nomufaro mazuva edu ese.
\v 15 Tifadzei zvinoenzana namazuva amakatitambudza, namakore atakaona zvakaipa.
\v 16 Zvamakaita ngazvionekwe navaranda venyu, nokubwinya kwenyu pamusoro pavana vavo.
\v 17 Kunaka kwaJehovha Mwari wedu ngakuve pamusoro pedu; mutisimbisire basa ramaoko edu; zvirokwazvo, basa ramaoko edu murisimbise.
