\c 56
\s Dhavhidhi anochema nokuda kwavavengi vake
\d Kumutungamiri wokuimba; nomuimbirwo weNjiva iri mumiouki iri kure. Pisarema raDhavhidhi; rwiyo rweMikitami; panguva yaakabatwa naVaFirisitia paGati.
\p
\v 1 Ndinzwirei tsitsi, Mwari; nokuti vanhu vanotsvaka kundimedza; zuva rese vanorwa neni vachindimanikidza.
\v 2 Vavengi vangu vanoda kundimedza zuva rese, nokuti vanorwa neni vachizvikudza vazhinji.
\p
\v 3 Panguva yandinotya, ndichavimba nemi.
\v 4 MunaMwari ndicharumbidza shoko rake; ndakavimba naMwari, handingatyi; nyama ingandiiteiko?
\p
\v 5 Zuva rese vanoshandura mashoko angu; mifungo yavo yese inondifungira zvakaipa.
\v 6 Vanoungana, vanovanda, vanocherekedza makwara angu, kana vachivandira mweya wangu.
\v 7 Vachapukunyuka nenzira yezvakaipa here? Paradzai vanhu nokutsamwa kwenyu, Mwari.
\p
\v 8 Imwi munoverenga madzungairiro angu; isai misodzi yangu mumidziyo yenyu; haizi murugwaro rwenyu here?
\v 9 Ipapo vavengi vangu vachadzokera shure nomusi wandinodana; ndinoziva chinhu ichi, kuti Mwari ari kurutivi rwangu.
\v 10 MunaMwari ndicharumbidza shoko rake; munaJehovha ndicharumbidza shoko rake.
\v 11 Ndakavimba naMwari, handingatyi; vanhu vangandiiteiko?
\p
\v 12 Ndinosungwa nezvandakakupikirai Mwari; ndichakuvigirai zvipiriso zvokuvonga nazvo.
\v 13 Nokuti makarwira mweya wangu parufu; hongu makumbo angu pakugumburwa. Kuti ndifambe pamberi paMwari muchiedza choupenyu.
