\c 75
\s Rwiyo rwokuvonga Mwari
\d Kumutungamiriri wokuimba; nomuimbirwo weAritasheti. Pisarema raAsafi. Rwiyo.
\p
\v 1 Tinokuvongai, Mwari; tinovonga, nokuti zita renyu riri pedo; vanhu vanoparidza mabasa enyu anoshamisa.
\v 2 Kana ndichiwana nguva yakafanira, ndichatonga zvakarurama.
\v 3 Pasi pese panyauka navese vagerepo; ndini ndakamisa mbiru dzayo.
\p
\v 4 Ndakati kuna vanamanyawi, regai kuita namanyawi; nokuna vakaipa, regai kusimudza runyanga.
\v 5 Regai kusimudza runyanga rwenyu kudenga; regai kutaura nomutsipa mukukutu.
\v 6 Nokuti kunyange kumabudazuva, kana kumavirira, kana kurenje, hakuzi ikoko kunobva kukudzwa.
\v 7 Asi Mwari ndiye mutongi; anoninipisa umwe achikudza mumwe.
\v 8 Nokuti muruoko rwaJehovha munomukombe, newaini inopupuma; uzere nezvakavhenganiswa, zvino anodurura mauri; zvirokwazvo, vakaipa vese venyika vachasvina masese awo, nokuamwa.
\p
\v 9 Asi ini ndichaparidza nokusingaperi, ndichaimbira Mwari waJakove nziyo dzokurumbidza.
\v 10 Nyanga dzese dzavakaipa ndichadzigura; asi nyanga dzavakarurama dzichasimudzwa.
