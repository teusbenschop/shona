\c 103
\s Rumbidzai Jehovha nokuda kwetsitsi dzake
\d Pisarema raDhavhidhi.
\p
\v 1 Rumbidza Jehovha, mweya wangu; zvese zviri mukati mangu ngazvirumbidze zita rake dzvene.
\v 2 Rumbidza Jehovha, mweya wangu, urege kukanganwa mikomborero yake.
\v 3 Iye, anokanganwira zvakaipa zvako zvese; anoporesa kurwara kwako kwese.
\v 4 Anodzikunura hupenyu hwako pakuparadzwa; anokuisa korona younyoro netsitsi.
\v 5 Anogutisa moyo wako nezvakanaka; kuti utsva hwako huvandudzwe segondo.
\p
\v 6 Jehovha anoita zvinhu zvakarurama, nokururamisira vese vanomanikidzwa.
\v 7 Akazivisa Mozisi nzira dzake, navana vaIsraeri zvaakaita.
\v 8 Jehovha anetsitsi nenyasha, haachimbidziki kutsamwa, ane tsitsi zhinji.
\v 9 Haangarambi achirwa; uye haangarambi akatsanwa nokusingaperi.
\v 10 Haana kutiitira sezvakafanira zvivi zvedu, kana kutipa mubairo sezvakafanira zvakaipa zvedu.
\v 11 Nokuti sokukwirira kokudenga kumusoro, ndizvo zvakaita kukura kwetsitsi dzake kuna vanomutya.
\v 12 Sokuva kure kwamabvazuva namavirira, saizvozvo akabvisa kudarika kwedu kwese kure nesu.
\v 13 Sokunzwira tsitsi kwababa vana vake, saizvozvo Jehovha anonzwira tsitsi vanomutya.
\v 14 Nokuti iye anoziva chatakaitwa nacho, anorangarira kuti tiri guruva.
\p
\v 15 Kana ari munhu, mazuva ake akaita souswa; seruva resango, iye anokura saizvozvo.
\v 16 Nokuti imhepo inopfuura pamusoro paro, onei raenda; nenzvimbo yaro haicharizivi.
\v 17 Asi tsitsi dzaJehovha dziripo nokusingaperi-peri kuna vanomutya, nokururama kwake kuvana vavana vavo;
\v 18 kuna ivo vanochengeta sungano yake, nokuna vanorangarira zvaakaraira, kuti vazviite.
\v 19 Jehovha akasimbisa chigaro chake choushe kudenga-denga; ushe hwake hunobata zvinhu zvese.
\v 20 Rumbidzai Jehovha, imwi vatumwa vake; imwi mhare dzine simba, munoita zvaakataura, muchiteerera inzwi reshoko rake.
\v 21 Rumbidzai Jehovha, imwi hondo dzake dzese; imwi vashumiri vake, vanoita zvinomufadza.
\v 22 Rumbidzai Jehovha, imwi mabasa ake ese, panzvimbo dzese dzoumambo hwake; rumbidza Jehovha, mweya wangu!
