\c 97
\s Ukuru hwaJehovha Mambo
\p
\v 1 Jehovha anobata ushe; nyika ngaifare kwazvo; zviwi zvizhinji ngazvifare.
\v 2 Makore nerima zvinomukomberedza; kururama nokururamisa ndidzo nheyo dzechigaro chake choushe.
\v 3 Moto unotungamira pamberi pake, uchipisa vadzivisi vake pamativi ese.
\v 4 Mheni dzake dzakavheneka nyika yese; pasi pakaona, ndokubvunda.
\v 5 Makomo akanyauka senamo pamberi paJehovha, pamberi paShe wapasi pese.
\v 6 Kudenga-denga kunoparidza kururama kwake, ndudzi dzese dzakaona kubwinya kwake.
\v 7 Vese, vanoshumira mifananidzo yakaveziwa, vanonyadziswa, ivo vanozvirumbidza pamusoro pezvifananidzo; namatai kwaari, imwi vamwari vese.
\p
\v 8 Ziyoni rakanzwa ndokufara, navakunda vaJudha vakafara kwazvo; nokuda kwezvamakatonga, imwi Jehovha.
\v 9 Nokuti imwi Jehovha, muri kumusoro-soro kwapasi pese; makakwirira kupfuura vamwari vese.
\p
\v 10 Vengai zvakaipa, imwi munoda Jehovha; iye anochengeta mweya yavatsvene vake; unovarwira paruoko rwawakaipa.
\v 11 Chiedza chinodzvarirwa wakarurama, nomufaro vane moyo yakarurama.
\v 12 Farai munaJehovha, imwi vakarurama; vongai pakurangarira utsvene hwake.
