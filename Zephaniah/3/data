\c 3
\s Jerusarema richatongwa, asi Israeri vachadzoka
\p
\v 1 Rine nhamo iro guta rinomukira Jehovha, rakasvibiswa, rinomanikidza!
\v 2 Harina kuteerera izwi, harina kutenda kurangwa, harina kuvimba naJehovha, harina kuswedera kuna Mwari waro.
\v 3 Machinda aro mukati maro ishumba dzinoomba, vatongi varo mapere amadekwani, asingasii chinhu kusvikira mangwanani.
\v 4 Vaporofita varo vanhu vakareruka vanonyengera; vapristi varo vakamhura nzvimbo tsvene, vakaitira murairo simba.
\v 5 Jehovha uri mukati maro akarurama, haangaiti zvakaipa; zuva rimwe nerimwe mangwanani anobudisa pachena kururamisa kwake, asingadariki; asi asina kururama haazivi kunyara.
\p
\v 6 Ndakaparadza ndudzi, shongwe dzavo ava matongo; nzira dzavo dzomumisha ndakadziparadza, hakuchina anopfuura napo; maguta avo akaparadzwa, hakuna vanhumo, hakuna agerepo.
\v 7 Ndakati: Unditye chete; tenda kurangwa; ipapo paanogara hapazaiparadzwa, sezvandakaraira zvese pamusoro pake; asi vakafumira mangwanani, vakasvibisa zvese zvavakaita.
\p
\v 8 Naizvozvo, ndimirirei ndizvo zvinotaura Jehovha kusvikira zuva randichasimuka kuzopamba; nokuti ndatonga kuti ndichaunganidza ndudzi dzavanhu, kuti ndikokere ushe hwese, ndidire pamusoro pavo hasha dzangu, iko kutsamwa kwangu kukuru; nokuti nyika yese ichapedzwa nomoto wegodo rangu.
\v 9 Nokuti nenguva iyo ndichavigira vanhu rurimi rwakachena, kuti vese vadane zita raJehovha, vamushumire nomwoyo mumwe.
\v 10 Vanamati vangu, iye mukunda wavanhu vangu vakaparadzirwa, vachandivigira chipo changu vachibva mhiri kwenzizi dzeKushi.
\p
\v 11 Nezuva iro haunganyadziswi pamusoro pamabasa ako ese, awakandidarikira nawo; nokuti nenguva iyo ndichabvisa pakati pako vanhu vako vanofarisisa vachizvikudza; haungazovi namanyawi pagomo rangu dzvene.
\v 12 Asi ndicharega mukati mako vanhu vanotambudzika navarombo; ivo vachavimba nezita raJehovha.
\v 13 Vakasara VaIsraeri havangaiti zvakaipa, kana kureva nhema; rurimi runonyengera harungawanikwi mumiromo yavo; nokuti vachafura nokurara pasi, hakuna angavatyisa.
\v 14 Imba, iwe mukunda weZiyoni, pururudza, iwe Israeri; fara ufarisise nomwoyo wako wese, iwe mukunda weJerusarema.
\v 15 Jehovha akabvisa zvawakatongerwa, wakadzinga muvengi wako; mambo waIsraeri, iye Jehovha, ari pakati pako, haungazoonizve zvakaipa.
\v 16 Nezuva iro vachati kuJerusarema: Usatya iwe; Ziyoni, maoko ako ngaarege kushaiwa simba.
\v 17 Jehovha Mwari wako ari mukati mako, iye ane simba, achaponesa; achakufarira nomufaro, uchanyarara parudo rwake; achakufarira nokupururudza.
\p
\v 18 Ndichaunganidza vanochemera ungano yakatarwa, ivo vaibva kwamuri, vairemerwa nokuzvidzwa kwavo.
\v 19 Tarirai, nenguva iyo ndichatonga vese vanokumanikidza, ndichaponesa mhetamakumbo, nokuunganidza vakadzingwa; ndichavaitira mbiri nezita rakanaka, ivo vainyadziswa panyika yese.
\v 20 Nenguva iyo ndichakuuisai, nenguva iyo ndichakuunganidzai, nokuti ndichakuitirai zita rakanaka nembiri pakati pendudzi dzese dzenyika kana ndichidzosa kutapwa kwenyu, imwi muchizviona ndizvo zvinotaura Jehovha.
