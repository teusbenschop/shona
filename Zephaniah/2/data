\c 2
\s Vanhu ngavatsvake Jehovha kutonga kuchigere kusvika
\p
\v 1 Unganai, zvirokwazvo unganai, imwi rudzi rusinganyari;
\v 2 chirevo chisati chabereka, zuva risati rapfuura sehundi, kutsamwa kukuru kwaJehovha kusati kwauya pamusoro penyu, zuva rokutsamwa kwaJehovha risati rauya pamusoro penyu.
\v 3 Tsvakai Jehovha, imwi mese vanyoro venyika, imwi makachengeta mitemo yake; tsvakai kururama, tsvakai unyoro; zvimwe mungavanzika nezuva rokutsamwa kwaJehovha.
\p
\v 4 Nokuti Gaza richasiiwa, Ashikeroni richaitwa dongo; vachadzinga Ashidhodhi masikati makuru, Ekironi richadzurwa.
\v 5 Vane nhamo vagere panyika iri pagungwa, irwo rudzi rwavaKeteti! Shoko raJehovha rinokutuka, iwe Kenani, nyika yaVaFirisitia; ndichakuparadza, kuti parege kuzova anogarapo.
\v 6 Mahombekombe egungwa aichava mafuro anamapako avafudzi nezvirugu zvamakwai.
\v 7 Mahombekombe achava evakasara veimba yaJudha; vachafudzapo makwai avo; vacharara pasi madekwani mudzimba dzeAshikeroni; nokuti Jehovha Mwari wavo achavashanyira nokudzosa kutapwa kwavo.
\p
\v 8 Ndakanzwa kuzvidzwa kwaMoabhu, nokutuka kwavana VaAmoni, kwavakazvidza nako vanhu vangu, vachiita manyawi pamuganhu wavo.
\v 9 Naizvozvo noupenyu hwangu ndizvo zvinotaura Jehovha wehondo, Mwari waIsraeri: Zvirokwazvo, Moabhu vachaita seSodhoma, navana VaAmoni seGomora, nyika yorukato, namakomba omunyu, namatongo nokusingaperi; vanhu vangu vakasara vachavaita chinhu chakatapwa, vakasara vorudzi rwangu vachavagara nhaka.
\v 10 Ndizvo zvavachapiwa nokuda kokuzvikudza kwavo, nokuti vakazvidza vanhu vaJehovha wehondo nokuzvikudza kwavari.
\v 11 Jehovha achavatyisa kwazvo, nokuti achaparadza vamwari vese venyika; vanhu vachamunamata iye, umwe neumwe achibva panzvimbo yake, naizvo zviwi zvese zvendudzi.
\p
\v 12 Nemiwo veKushi, muchaurawa nomunondo wangu.
\v 13 Achatambanudzira ruoko rwake kurutivi rwekumaodzanyemba, ndokuparadza Asiriya; Ninivhe achariita dongo, riome serenje.
\v 14 Zvipfuwo zvicharara pasi mukati maro, idzo mhuka dzamarudzi ese; hukurwizi nenungu zvicharara pamisoro yamapomegiranati aro; izwi rokurira kwazvo richanzwika pamahwindo; kuparadzwa kuchavapo pazvikumbaridzo, nokuti wakafukunura zvakavezwa zvemisidhari.
\v 15 Iri ndiro guta raigara nomufaro risina hanya, raiti mumwoyo maro: Ndini, hakuchino umwe kunze kwangu! Haiwa, raitwa dongo sei, nzvimbo inorara mhuka! Umwe neumwe anopfuura napo acharidza muridzo, achizunungusa ruoko rwake.