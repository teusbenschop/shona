\c 3
\s Rute anotumwa kunokumbira kuti Bhowasi avadzikunure
\p
\v 1 Zvino Naomi vamwene vake akati kwaari: Mukunda wangu, handingakutsvakiri zororo here kuti zvikunakire?
\v 2 Naizvozvowo Bhowasi haasi wehama dzedu here uyo ane vasikana vawanga unavo, tarira, anopura bhari usiku huno paburiro.
\v 3 Zvino chizvishambidza, uzore mafuta, ufuke nguvo dzako, ndokuburukira kuburiro, asi usazviratidza kumurume uyo, kusvikira apedza kudya nokumwa.
\v 4 Zvino kana iye achindovata, iwe unofanira kucherechedza paanondovata, ugoenda wondofukura tsoka dzake, wovatapo pasi; iye achakuudza zvauchafanira kuita.
\v 5 Akati kwaari: Zvese zvamunondiudza ndichazviita.
\p
\v 6 Ipapo akaburukira kuburiro, akanoita zvese zvaakange arairwa navamwene vake.
\v 7 Zvino Bhowasi wakati apedza kudya nokumwa, moyo wake ukafara, akanorara pamucheto womurwi wezviyo; ipapo iye akanyatsosvika, akafukura tsoka dzake, ndokurara pasi.
\p
\v 8 Pakati pousiku murume akavhunduka, akapinduka, onei mukadzi arere patsoka dzake.
\v 9 Akati: Ndiwe aniko? Akapindura akati: Ndini Rute, murandakadzi wenyu; fukidzai murandakadzi wenyu nenguvo yenyu, nokuti muri hama yomumba.
\v 10 Ipapo iye akati: Uropafadzwe naJehovha, mwanasikana wangu, nokuti pakupedzisira wakaita nokunaka kupfuura pakutanga; nokuti hauna kutevera majaya, kunyange aiva varombo kana vafumi.
\v 11 Zvino mwanasikana wangu, usatya hako; ndichakuitira zvese sezvaunotaura; nokuti vese veguta rangu vanoziva kuti uri mukadzi wakanaka kwazvo.
\v 12 Zvino zvirokwazvo kuti ini ndiri hama yomumba, asi kune imwe hama iri pedo kupfuura ini.
\v 13 Rara hako usiku huno; zvino mangwana, kana iye achida kukuitira zvinofanira kuitwa nehama, ndizvo hazvo; ngaaite zvinofanira kuitwa nehama; asi kana asingadi kukuitira zvinofanira kuitwa nehama, ini ndichakuitira zvinofanira kuitwa nehama, ndinopika naJehovha mupenyu; chirara hako kusvikira mangwana.
\p
\v 14 Iye akarara patsoka dzake kusvikira mangwanani, akamuka vanhu vachigere kunatsoona. Nokuti wakati: Ngazvirege kuzikanwa, kuti mukadzi wakauya paburiro.
\v 15 Akati: Uya nenguvo yawakapfeka, uibate, akaibata, iye akayera zviyero zvitanhatu zvebhari, akamutakudza akapinda muguta.
\v 16 Zvino wakati achisvika kuna vamwene vake, ivo vakati: Zvazodiniko mwana wangu? Akavaudza zvese zvaakange aitirwa nomurume uya.
\v 17 Akati: Iye wandipa zviyero izvi zvitanhatu zvebhari, nokuti wakati: Usaenda kuna vamwene vako usina chinhu.
\v 18 Zvino vakati: Chigara hako, mwana wangu, kusvikira waona mugumo weshoko iri, nokuti murume uyu haangazorori kusvikira apedza shoko iri nhasi.
