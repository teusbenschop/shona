\c 1
\s Rute naNaomi
\p
\v 1 Zvino zvakaitika mumazuva apo vatongi vaimazuva okutonga kwavatongi nzara yakange iripo panyika. Umwe murume weBheterehemu-judha akanogara panyika yaMoabhu, iye nomukadzi wake navanakomana vake vaviri.
\v 2 Zita romurume rakange riri Erimereki, nezita romukadzi wake Naomi; mazita avanakomana vake vaviri aiva Maroni naKirioni, vaEfurati veBheterehemu-judha. Ivo vakasvika panyika yaMoabhu, vakagarako.
\v 3 Zvino Erimereki murume waNaomi, akafa, iye akasiiwa navanakomana vake vaviri.
\v 4 Ivo vakazviwanira vakadzi kuvaMoabhu; zita romumwe raiva Oripa, nezita romumwe Rute; vakagarako makore anenge gumi.
\v 5 Maroni naKirioni vakafawo, vese vari vaviri, mukadzi akasiiwa asina vanakomana vake vaviri nomurume wake.
\p
\v 6 Ipapo akasimuka navakadzi vavana vake, achida kubva kunyika yaMoabhu; nokuti wakange anzwa achiri panyika yaMoabhu, kuti Jehovha wakarangarira vanhu vake, akavapa zvokudya.
\v 7 Akabva kwaakange ari navakadzi vavana vake vaviri, vakafamba nenzira inodzokera kunyika yaJudha.
\v 8 Zvino Naomi akati kuvakadzi vavana vake vaviri: Endai, dzokerai umwe neumwe kumba kwamai vake; Jehovha ngaakuitirei zvakanaka, sezvamakaitira vakafa neniwo.
\v 9 Jehovha ngaakuzorodzei, umwe neumwe mumba momurume wake. Akavatsvoda, ivo vakachema kwazvo.
\v 10 Vakati kwaari: Kwete, tichaenda nemwi kana modzokera kuvanhu venyu.
\v 11 Naomi akati: Dzokai, vana vangu, muchaendereiko neni? Ini ndichina vamwe vanakomana mumuviri wangu vangazova varume venyu here?
\v 12 Dzokai, vana vangu, endai henyu, nokuti ini ndachembera, handingawanikwi nomurumezve. Kunyange ndikati; ndichine tariro kuti ndingabereka vanakomana, kana ndaiva nomurume usiku huno,
\v 13 mungavamirira kusvikira vakura here? Mungaramba kuwanikwa navamwe varume naizvozvo here? Kwete, vana vangu, nokuti zvinovava kwazvo kwandiri kupfuura imwi, nokuti ruoko rwaJehovha runorwa neni.
\v 14 Ipapo vakachemazve kwazvo, Oripa akatsvoda vamwene vake, asi Rute wakavanamatira.
\v 15 Akati: Tarira, vakoma vako vadzokera kuvanhu vako, nokunamwari wake; dzoka newewo, utevere vakoma vako.
\v 16 Rute akati: Musandirwaririra kuti ndikusiyei, ndirege kukuteverai; nokuti pamunoenda neni ndichaendapowo; pamunovata, neni ndichavatapowo; navanhu venyu vachava vanhu vangu, naMwari wenyu achava Mwari wangu;
\v 17 pamunondofira, ndipo pandichanofira neniwo, ndipo pandichavigwawo; Jehovha ngaandirove, arambe achidaro, kana imwi neni tikaparadzaniswa nechinhu, asi norufu chete.
\v 18 Zvino wakati achiona kuti watsungirira kwazvo kuenda naye, akarega kuzotaura naye.
\p
\v 19 Naizvozvo ivavo vaviri vakafamba kusvikira paBheterehemu. Zvino vakati vachisvika paBheterehemu, guta rese rikashamiswa pamusoro pavo; vakadzi vakati: Uyu ndiye Naomi here?
\v 20 Akati kwavari: Regai kundiidza Naomi, asi mundiidze Mara, nokuti Wemasimbaose wakandiitira zvinovava kwazvo.
\v 21 Ndakabuda ndizere, Jehovha akandidzoserazve kumusha ndisina chinhu; munondiidzireiko Naomi, Jehovha zvaakandipupurira mhosva, Wemasimbaose zvaakandimanikidza?
\v 22 Naizvozvo Naomi akadzoka naRute muMoabhu, mukadzi womwana wake, vachibva kunyika yaMoabhu; vakasvika paBheterehemu vanhu votanga kukohwa bhari.
