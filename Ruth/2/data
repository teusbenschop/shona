\c 2
\s Rute anosangana naBhowasi
\p
\v 1 Zvino Naomi wakange ane hama yomurume wake, murume wakange ane simba nefuma, weimba yaErimereki, wainzi Bhowasi.
\v 2 Rute muMoabhu akati kuna Naomi: Nditenderei ndiende kumunda, ndindounganidza hura dzezviyo shure kwaiye unondinzwira nyasha. Akati kwaari: Enda hako, mwana wangu.
\v 3 Iye akaenda, akanounganidza pamunda achitevera vacheki; akava neropa rakanaka kuti wakasvika pamunda waBhowasi weimba yaErimereki.
\p
\v 4 Zvino vonei, Bhowasi wakabva Bheterehemu, akati kuvacheki, Jehovha ave nemi. Ivo vakapindura, vakati kwaari: Jehovha akuropafadzeiwo.
\v 5 Bhowasi akati kumuranda wake wakange ari mutariri wavacheki: Musikana uyu ndowaaniko?
\v 6 Muranda, wakange ari mutariri wavacheki, akapindura akati: Ndiye musikana muMoabhu, wakadzoka naNaomi vachibva kunyika yaMoabhu,
\v 7 iye akati: Nditendereiwo ndiunganidze, ndinonge shure kwavacheki pakati pezvisote, naizvozvo akauya, akaswerapo kubva mangwanani kusvikira zvino, asi wakagara mumba nguva diki.
\v 8 Ipapo Bhowasi akati kuna Rute: Chinzwa hako, mwanasikana wangu. Usanounganidza kunomumwe munda, uye usabva pano, asi urambire pano kuvasikana vangu.
\v 9 Meso ako ngaarambe achitarira munda wavanocheka, newe uvatevere; ndakaraira majaya angu kuti varege kukutambudza. Kana ukanzwa nyota, enda hako kumidziyo, umwe mvura yakatekwa namajaya.
\v 10 Ipapo akawira pasi nechiso chake, akakotamira pasi, akati kwaari: Ndanzwirwa nyasha nemwi neiko, kuti muve nehanya neni, zvandiri mutorwa hangu?
\v 11 Bhowasi akapindura akati kwaari: Ndakaziviswa zvese zvawakaitira vamwene vako kubva pakufa komurume wako, kuti wakasiya baba vako namai vako nenyika kwawakaberekerwa, ukauya kuvanhu vawakange usingazivi zuro namarimwezuro.
\v 12 Jehovha ngaakuripire sezvawakabata, upiwe mubairo wakakwana naJehovha Mwari waIsraeri, wawakauya kuzovanda pasi pamapapiro ake.
\v 13 Iye akati: Ndinzwirwe hangu nyasha nemi, ishe wangu, nokuti makandinyaradza, mukataura zvakanaka nomurandakadzi wenyu, kunyange ndisina kufanana neumwe wavarandakadzi venyu.
\v 14 Nenguva yokudya Bhowasi akati kwaari: Uya pano, udye chingwa, usevere musuva wako muvhiniga. Iye akagara navacheki, ivo vakamugamuchidza zviyo zvakakangwa, akadya, akaguta, akasiya zvimwe.
\v 15 Zvino wakati asimuka kuzounganidza zviyo, Bhowasi akaraira majaya ake, akati: Ngaaunganidze hake kunyange napakati pezvisote, musamudzivisa.
\v 16 Mumuvhomorerewo dzimwe hura maune patsama, mudzisiye, aunganidze hake, musamutuka.
\v 17 Naizvozvo akaunganidza pamunda kusvikira madekwani; akanopura zvaakaunganidza, zvikavavarira kusvika efa imwe yebhari.
\p
\v 18 Akazvisimudza, ndokupinda muguta; vamwene vake vakaona zvaakange aunganidza; akabudisawo zvakange zvasara aguta hake, akavapawo.
\v 19 Ipapo vamwene vake vakati kwaari: Wanounganidzepiko nhasi? Wanobata basa kupiko? Iye wakava nehanya newe ngaaropafadzwe. Akaudza vamwene vake kuti wakanobata basa kunaani, akati: Zita romurume wandakanobata kwaari nhasi ndiBhowasi.
\v 20 Naomi akati kumukadzi womwana wake: Ngaaropafadzwe naJehovha, iye usina kubvisa tsitsi dzake kuvapenyu navakafa. Naomi akati kwaari: Murume uyu ihama yedu yomumba, umwe wavadzikunuri vedu.
\v 21 Rute muMoabhu akati: Hongu, wakati kwandiri: Unofanira kurambira kumajaya angu, kusvikira vapedza kukohwa zvese zvangu.
\v 22 Naomi akati kuna Rute, mukadzi womwana wake: Zvakanaka mwana wangu, kuti uende navasikana vake, urege kuonekwa kune umwe munda.
\v 23 Naizvozvo akarambira kuvasikana vaBhowasi, akaunganidza kusvikira pakupera kokuchekwa kwebhari nokuchekwa kwezviyo; akagara navamwene vake.
