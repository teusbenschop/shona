\c 2
\s Kufa kwaDhavhidhi
\p
\v 1 Zvino mazuva aDhavhidhi akaswedera kuti afe. Zvino wakaraira Soromoni mwanakomana wake achiti:
\v 2 Ndinoenda nenzira yenyika yese; naizvozvo simba, uve murume.
\v 3 Uye chengeta zvawakarairwa naJehovha Mwari wako, kuti ufambe nenzira dzake, uchichengeta zvaakatema, nemirairo yake, nemitongo yake, nezvipupuro zvake, sezvazvakanyorwa pamurairo waMozisi, kuti ubudirire pazvese zvaunoita, uye kwese kwaunotendeukira.
\v 4 Kuti Jehovha asimbise shoko rake raakataura maererano neni, achiti: Kana vana vako vakachenjera panzira yavo, kufamba pamberi pangu muchokwadi nemoyo wavo wese uye nemweya wavo wese (achiti) hakungashaikwi kwauri murume pachigaro cheushe chaIsraeri.
\v 5 Uyezve unoziva Joabhu mwanakomana waZeruya zvaakandiitira, zvaakaita kuvakuru vaviri vehondo dzaIsraeri, kuna Abhineri mwanakomana waNeri, nekuna Amasa mwanakomana waJeteri, vaakauraya ndokuteura ropa rehondo parugare, wakaisa ropa rehondo pabhanhire rake raiva pachiuno chake, nepashangu dzake dzaiva patsoka dzake.
\v 6 Naizvozvo ita zvinoenderana neuchenjeri hwako, uye usarega musoro wake wachena uchiburukira muguva nerugare.
\v 7 Asi vanakomana vaBharizirai muGiriyadhi, uvaitire unyoro, vave pakati paivo vanodya patafura yako; nokuti vakauya kwandiri saizvozvo panguva yandakatiza pamberi paAbhusaromu mukuru wako.
\v 8 Tarira, kwauri kuna Shimei mwanakomana waGera, muBhenjamini weBhahurimi, iye, wakandituka nokutuka kwakaipa pazuva randakange ndichienda Mahanaimi; asi wakazouya akasangana neni paJoridhani, ndikamupikira naJehovha, ndikati: Handingakuurayi nomunondo.
\v 9 Asi zvino usamurega ave somunhu usine mhosva, nokuti iwe uri munhu wakachenjera; uchaziva hako zvaunofanira kumuitira, unofanira kuburusira musoro wake wachena muhwiro neropa.
\p
\v 10 Dhavhidi akazorara namadzibaba ake, akavigwa muguta raDhavhidhi.
\v 11 Nguva yakabata Dhavhidhi ushe hwaIsraeri aiva makore makumi mana; akabata paHebhuroni makore manomwe, uye akabata paJerusarema makore makumi matatu namatatu.
\s Soromoni anoraira kuti Adhonia, naJoabhu naShimei vaurawe, naAbhiatari abviswe paupristi
\p
\v 12 Zvino Soromoni akagara pachigaro choushe chababa vake Dhavhidhi; ushe hwake hukasimba kwazvo.
\p
\v 13 Ipapo Adhonia mwanakomana waHagiti, akasvika kuna Bhati-shebha mai vaSoromoni. Ivo vakati: Unouya norugare here? Iye akati: Hongu, norugare.
\v 14 Akatizve: Ndine chimwe chandinoda kukuudzai. Ivo vakati: Taura hako.
\v 15 Akati: Munoziva kuti ushe hwaiva hwangu, meso aVaIsraeri vese ainditarira, kuti ndive mambo; asi ushe hwakashandurwa, hukazova hwomunin'ina wangu, nokuti hwakange huri hwake nokuda kwaJehovha.
\v 16 Zvino ndinokumbira chinhu chimwe chega kwamuri; musandirambira henyu chinhu icho. Ivo vakati kwaari: Taura hako.
\v 17 Akati: Dotauriranai henyu namambo Soromoni, nokuti haangakurambiriyi chinhu, kuti andipe Abhishagi muShunami, ave mukadzi wangu.
\v 18 Bhati-shebha akati: Ndizvo hazvo, ndichakurevera kuna mambo.
\p
\v 19 Naizvozvo Bhati-shebha akaenda kuna mambo Soromoni kundorevera Adhonia. Mambo akasimuka kuzosangana naye, akakotama pamberi pake, akagara pachigaro choushe, akaraira kuti chigaro choushe chigadzirirwe mai vamambo; ivo vakagara kurutivi rwake rworudyi.
\v 20 Ipapo vakati: Ndinokumbira kwauri chinhu chidiki; usandirambira hako chinhu ichi. Mambo akati kwavari: Kumbirai henyu, mai vangu, nokuti handingakurambiriyi icho.
\v 21 Vakati: Adhonia mukuru wako ngaapiwe Abhishagi muShunami, ave mukadzi wake.
\v 22 Ipapo mambo Soromoni akapindura, akati kuna mai vake: Munokumbirira Adhonia Abhishagi muShunami neiko? Mumukumbirireiwo ushe, nokuti ndiye mukuru wangu; mumukumbirirei iye, naAbhiatari mupristi, naJoabhu mwanakomana waZeruya.
\v 23 Ipapo mambo Soromoni akapika naJehovha, akati: Mwari ngaandirove, arambe achidaro, Adhonia ucharipira shoko iri noupenyu hwake.
\v 24 Naizvozvo zvino, naJehovha mupenyu, iye wakandisimbisa, akandigadza pachigaro choushe chababa vangu Dhavhidhi, akandimutsira imba sezvaakandipikira, zvirokwazvo Adhonia uchaurawa nhasi.
\v 25 Ipapo mambo Soromoni akatuma Bhenaya mwanakomana waJehoyadha, iye akamuvamba akamuuraya.
\p
\v 26 Mambo akati kuna Abhiatari mupristi: Enda Anatoti kunyika yako, nokuti waifanira kufa; asi handingakuurayi nhasi, nokuti wakambotakura areka yaJehovha Mwari pamberi pababa vangu Dhavhidhi, uye nokuti wakatambudzika pamwe chete nababa vangu pakutambudzika kwavo kwese.
\v 27 Naizvozvo Soromoni akadzinga Abhiatari, kuti arege kuva mupristi pamberi paJehovha; kuti aite shoko raJehovha, raakange ataura pamusoro peimba yaEri paShiro.
\p
\v 28 Zvino shoko iro rikasvika kuna Joabhu, nokuti Joabhu wakange atevera Adhonia, kunyange asina kutevera Abhusaromu. Joabhu akatizira kuTende raJehovha, akanobata nyanga dzeatari.
\v 29 Ipapo mambo Soromoni akaudzwa, zvichinzi, Joabhu watizira kuTende raJehovha, tarirai, ari paatari. Ipapo Soromoni akatuma Bhenaya mwanakomana waJehoyadha, akati: Enda undomuvamba.
\v 30 Bhenaya akaenda kuTende raJehovha, akati kwaari: Zvanzi namambo: Budai! Iye akati: Kwete, ndichafira pano hangu. Bhenaya akaudza mambozve, akati: Ndizvo zvataura Joabhu, ndizvo zvaandipindura.
\v 31 Ipapo mambo akati kwaari: Ita sezvaataura, umuvambe, ugomuviga; kuti ubvise kwandiri napaimba yababa vangu ropa rakateurwa naJoabhu rakange risine mhosva.
\v 32 Jehovha uchadzosera ropa rake pamusoro wake, nokuti wakauraya vanhu vaviri vakange vakamupfuura pakururama nokunaka, akavauraya nomunondo, baba vangu Dhavhidhi vasingazvizivi, iye Abhineri mwanakomana waNeri, mukuru wehondo yaIsraeri, naAmasa mwanakomana waJeteri, mukuru wehondo yaJudha.
\v 33 Naizvozvo ropa ravo richadzokera pamusoro waJoabhu napamisoro yorudzi rwake nokusingaperi; asi rugare runobva kuna Jehovha ruchava naDhavhidhi, norudzi rwake, neimba yake, nechigaro chake choushe nokusingaperi.
\v 34 Ipapo Bhenaya mwanakomana waJehoyadha, akaenda, akamuvamba, ndokuuraya; akavigwa mumba make murenje.
\v 35 Zvino mambo akagadza Bhenaya mwanakomana waJehoyadha, panzvimbo yake ave mukuru wehondo; mambo akagadzawo Zadhoki ave mupristi panzvimbo yaAbhiatari.
\p
\v 36 Mambo akatuma munhu kundodana Shimei, akati kwaari: Uzvivakire imba paJerusarema, ugarepo, usabvapo uchienda kumwe.
\v 37 Nokuti nomusi waunobuda nawo, ukayambuka rukova Kidhironi, uzive kwazvo kuti uchaurawa zvirokwazvo; ropa rako richava pamusoro wako.
\v 38 Ipapo Shimei akati kuna mambo: Ishoko rakanaka; muranda wenyu uchaita sezvakarehwa nashe wangu mambo. Shimei akagara mazuva mazhinji paJerusarema.
\v 39 Zvino makore matatu akati apfuura, varanda vaviri VaShimei vakatizira kuna Akishi mwanakomana waMaaka, mambo weGati. Vakaudza Shimei, vachiti: Tarira varanda vako vari Gati.
\v 40 Ipapo Shimei akasimuka, akasungira chigaro pambongoro yake, akaenda Gati kuna Akishi, kundotsvaka varanda vake; Shimei akatora varanda vake Gati.
\v 41 Zvino Soromoni akaudzwa kuti Shimei wakange abuda Jerusarema, akaenda Gati, akadzokazve.
\v 42 Mambo akatuma munhu kundodana Shimei, akati kwaari: Handina kukupikisa naJehovha here, ndikakunyevera, ndichiti: Uzive kwazvo kuti nomusi waunobuda nawo, ukafamba kumwe, uchaurawa zvirokwazvo? Iwe ukati kwandiri, Shoko randanzwa rakanaka.
\v 43 Zvino wakaregereiko kuchengeta mhiko yawakapika kuna Jehovha, nomurairo wandakakuraira?
\v 44 Mambo akatiwo kuna Shimei: Iwe unoziva kwazvo zvakaipa zvese zvawakaitira baba vangu Dhavhidhi; naizvozvo Jehovha uchadzosera zvakaipa zvako pamusoro wako.
\v 45 Asi mambo Soromoni ucharopafadzwa, nechigaro choushe chaDhavhidhi chichasimbiswa pamberi paJehovha nokusingaperi.
\v 46 Naizvozvo mambo akaraira Bhenaya mwanakomana waJehoyadha, iye akaenda, akanomuvamba, ndokumuuraya. Naizvozvo ushe, hwakange hwakabatwa naSoromoni, hwakasimbiswa.
