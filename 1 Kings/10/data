\c 10
\s Mambokadzi weShebha anoshanyira Soromoni
\p
\v 1 Zvino mambokadzi weShebha, wakati anzwa mbiri yaSoromoni pamusoro pezita raJehovha, akauya kuzomuidza nemibvunzo mikukutu.
\v 2 Akasvika Jerusarema navanhu vazhinji namakamera aitakura zvinonhuhwira, negoridhe zhinji-zhinji, nemabwe anokosha; zvino wakati asvika kuna Soromoni, akataurirana naye pamusoro pezvese zvaiva mumoyo make.
\v 3 Soromoni akapindura mibvunzo yake yese; hakuna chinhu chakange chakavanzirwa mambo, chaakange asingagoni kumuudza.
\v 4 Zvino mambokadzi weShebha wakati aona kungwara kwese kwaSoromoni, neimba yaakange avaka,
\v 5 nezvokudya zvaiva patafura yake, nokugara kwavaranda vake, nokushumira kwavabatiri vake, nenguvo dzavo, navadiri vake, nechikwiriso chake chaaikwira nacho kuimba yaJehovha, akapera mweya.
\v 6 Akati kuna mambo: Guhu randakanzwa munyika yangu ramashoko enyu nokungwara kwenyu rakange riri rechokwadi.
\v 7 Asi handina kutenda mashoko iwayo, kusvikira ndauya, ndikaona nameso angu; asi tarirai, handina kuudzwa kunyange hafu yazvo; kungwara kwenyu nezvakanaka zvenyu zvinokunda zvese zvandakanzwa.
\v 8 Varume venyu vane mufaro, navaranda venyu ava vanomufaro, vanomira pamberi penyu nguva dzese vachinzwa kungwara kwenyu.
\v 9 Jehovha Mwari wenyu ngaakudzwe, wakafadzwa nemi, akakugadzai pachigaro choushe chaIsraeri; Jehovha wakada Israeri nokusingaperi, saka wakakuitai mambo kuti mutonge nokururamisa.
\v 10 Akapa mambo matarenda ane zana namakumi maviri egoridhe, nezvinonhuhwira zvizhinji kwazvo, nemabwe anokosha; anonhuhwira zvakawanda zvakadai, zvakapiwa mambo Soromoni namambokadzi weShebha, hazvina kuzouyiswazve.
\v 11 Zvikepe zvaHiramu, zvaibva Ofiri negoridhe, zvaiuyawo nemiti yemiarimugi nemabwe anokosha aibva Ofiri.
\v 12 Mambo akaita namatanda iwayo emiarimugi mbiru dzeimba yaJehovha, nedzeimba yamambo, uye mbira, nemitengeranwa zvavaimbi; miti yemiarimugi yakadai haina kumbouyiswa kana kuonekwa kusvikira nhasi.
\v 13 Mambo Soromoni akapa mambokadzi weShebha zvese zvaaida nezvaakakumbira; zvimwe zvaakapiwa naSoromoni zvefuma yake zvisingaverengwi. Naizvozvo akadzoka, akaenda kunyika yake, iye navaranda vake.
\s fuma yaSoromoni nembiri yake
\p
\v 14 Zvino goridhe yakauyiswa kuna Soromoni gore rimwe nerimwe yakasvika matarenda ana mazana matanhatu namakumi matanhatu namatanhatu pakurema kwayo;
\v 15 vasingaverengi iyo yaiuya navashambadziri, neyaiuya nokutenga kwavatengesi vezvirungiso, neyaibva kumadzimambo ese endudzi dzakavhengana, nokuvabati venyika.
\p
\v 16 Mambo Soromoni akaita nhovo huru dzina mazana maviri negoridhe rakapambadzirwa; nhovo imwe neimwe yakange yakapinda mashekeri ana mazana matatu egoridhe;
\v 17 akaitawo nhovo diki dzina mazana matatu dzegoridhe rakapambadzirwa, goridhe, rakasvika mapaundi matatu pakurema, yaiiswa panhovo imwe neimwe; mambo akazviisa mumba yedondo reRebhanoni.
\p
\v 18 Mambo akaitawo chigaro chikuru choushe chenyanga dzenzou, akachifukidza negoridhe rakaisvonaka.
\v 19 Chigaro icho choushe chaiva nezvikwiriso zvitanhatu, uye musoro wechigaro wakange wakatenderedzwa shure kwacho; kwaiva nezvitsigiro kunhivi mbiri dzechigaro, uye shumba mbiri dzakange dzimire kunhivi dzechitsigiro.
\v 20 Kwaiva neshumba gumi nembiri dzakange dzimire pazvikwiriso zvitanhatu, mbiri-mbiri kunhivi dzechimwe nechimwe; hakuna kumboitwa chakadai kunohumwe ushe.
\p
\v 21 Mikombe yese yokumwira nayo yamambo Soromoni yaiva yegoridhe, uye midziyo yese yeimba yedondo reRebhanoni yaiva yegoridhe yakaisvonaka; kwakange kusine chinhu chimwe chesirivha; iyo yainzi haino murimo pamazuva aSoromoni.
\v 22 Nokuti mambo waiva nezvikepe zveTarishishi pagungwa pamwe chete nezvikepe zvaHiramu; zvikepe zveTarishishi zvaiuya kamwe pamakore matatu zvine goridhe, nesirivha, nenyanga dzenzou, netsoko, namatendera.
\v 23 Naizvozvo mambo Soromoni wakakunda madzimambo ese enyika pakufuma nokuchenjera.
\p
\v 24 Vanhu venyika dzese vaiuya kushanyira Soromoni, kuzonzwa kungwara kwake, kwakange kwaiswa naJehovha mumoyo make.
\v 25 Umwe neumwe waiuya nechipo chake chemidziyo yesirivha, nemidziyo yegoridhe, nenguvo, nenhumbi dzokurwa nadzo, nezvipfungaidzo zvinonhuhwira, namabhiza, namahesera, gore rimwe nerimwe.
\p
\v 26 Soromoni akaunganidza ngoro navatasvi vamabhiza; wakange ane ngoro dzine chiuru chimwe namazana mana, navatasvi vamabhiza vane zvuru zvine gumi nezviviri, vaakaisa kumaguta engoro, nokuna mambo paJerusarema.
\v 27 Mambo akaunganidza sirivha paJerusarema, ikawanda ikaita samabwe, nemisidhari ikaita semivonde yaiva pamapani.
\p
\v 28 Mabhiza aSoromoni aakatenga akapinza munyika aibva Egipita, vatengesi vamambo vaindoatorako, vachiita mapoka-mapoka, boka rimwe nerimwe rinomutengo waro.
\v 29 Ngoro imwe neimwe yaibva Egipita, yaitengwa namashekeri esirivha ana mazana matanhatu, uye bhiza rimwe nerimwe namashekeri ane zana namakumi mashanu; saizvozvowo madzimambo ese avaHiti, namadzimambo aVaSiriya, aivigirwa izvozvo navo.