\c 18
\s Eria navaporofita vaBhaari pagomo reKarimeri
\p
\v 1 Zvino mazuva mazhinji akati apfuura, shoko raJehovha rikasvika kuna Eria negore rechitatu, richiti: Enda undozviratidza kuna Ahabhi; ndigotuma mvura panyika.
\v 2 Ipapo Eria akanozviratidza kuna Ahabhi. Zvino nzara yakange yanyanya kwazvo paSamaria.
\v 3 Ahabhi akadana Obhadhiya, iye wakange ari mutariri weimba yake. Zvino Obhadhiya wakange achitya Jehovha kwazvo.
\v 4 Nokuti nenguva iyo Izebheri yaakaparadza nayo navaporofita vaJehovha, Obhadhia wakatora vaporofita vane zana, akavavanza makumi mashanu namakumi mashanuzve mubako, akavapa chingwa nemvura.
\v 5 Zvino Ahabhi akati kuna Obhadhiya: Famba nenyika, kumatsime emvura, nokuhova dzese; zvimwe tingawana bundo, tiraramise mabhiza namahesera, tirege kurasi ikirwa nechimwe chezvipfuwo.
\v 6 Naizvozvo vakagovana nyika, kuti vafambe nayo; Ahabhi akaenda ari ega kuno rumwe rutivi, Obhadhiya akaendawo ari ega kuno rumwe rutivi.
\p
\v 7 Zvino Obhadhiya wakati ari panzira, Eria akasangana naye; akamuziva, akawira pasi nechiso chake, akati: Ndimi here, ishe wangu Eria?
\v 8 Iye akamupindura, akati: Ndini; enda unoudza ishe wako, uti: Tarirai, Eria ari pano.
\v 9 Iye akati: Ndatadzeiko, zvamoda kuisa muranda wenyu mumaoko aAhabhi, andiuraye?
\v 10 NaJehovha Mwari wenyu mupenyu, hapano rudzi kana ushe kwaasina kutuma iye ishe wangu kukutsvakai; kana vakati: Haapo pano, waipikisa ushe uhwo kana rudzi urwo, kuti havana kukuwanai.
\v 11 Zvino moti: Enda undoudza ishe wako, uti: Eria ari pano.
\v 12 Zvimwe ndichangobva kwamuri, Mweya waJehovha ndokukuisai kwandisingazivi; zvino kana ndikanoudza Ahabhi, akakushayai, uchandiuraya, asi ini muranda wenyu ndinotya Jehovha kubva paudiki hwangu.
\v 13 Ishe wangu hamuna kuudzwa here zvandakaita panguva iya Izebheri yaakauraya nayo vaporofita vaJehovha kuti ndakavanza vaporofita vaJehovha, vane zana, makumi mashanu namakumi mashanu mubako, ndikavapa zvingwa nemvura?
\v 14 Zvino moti: Chindoudza ishe wako, uti: Eria ari pano. Iye uchandiuraya.
\v 15 Eria akati: NaJehovha wehondo mupenyu, iye wandimire pamberi pake, ndichazviratidza kwaari nhasi zvirokwazvo.
\v 16 Naizvozvo Obhadhiya akaenda kuna Ahabhi, akamuudza Ahabhi akanosangana naEria.
\p
\v 17 Zvino Ahabhi wakati achiona Eria, Ahabhi akati kwaari: Ndiwe here, iwe mutambudzi waIsraeri?
\v 18 Iye akati: Ini handina kutambudza Israeri; asi ndiwe neimba yababa vako, nokuti makasiya mirairo yaJehovha, mukatevera vaBhaari.
\v 19 Naizvozvo zvino chituma vanhu uunganidze VaIsraeri vese pagomo reKarimeri, navaporofita vaBhaari vana mazana mana vanodya patafura yaIzebheri.
\v 20 Naizvozvo Ahabhi akatuma vanhu kuvana vaIsraeri vese, akaunganidza vaporofita pagomo reKarimeri.
\p
\v 21 Zvino Eria akaswedera kuvanhu vese, akati: Mucharamba muchikamhina pamifungo miviri kusvikira rinhiko? Kana Jehovha ari Mwari, mumutevere, kana ari Bhaari, mumutevere iye. Asi vanhu havana kupindura shoko rimwe.
\v 22 Ipapo Eria akati kuvanhu: Ini, iyeni ndega, ndini ndasara kuvaporofita vaJehovha, asi vaporofita vaBhaari vanosvika varume vana mazana mana namakumi mashanu.
\v 23 Naizvozvo ngavatipe nzombe diki mbiri, ivo vazvitsaurire nzombe diki imwe, vaiguranye, vaiise pamusoro pehuni, asi varege kuisa moto pasi payo; neniwo ndichagadzira imwe nzombe diki, ndichiisa pamusoro pehuni, asi ndisingaisi moto pasi payo.
\v 24 Zvino imwi mudane zita ramwari wenyu, ini ndidanewo zita raJehovha, Mwari unopindura nomoto, iye ngaave Mwari. Vanhu vese vakapindura, vakati: Zvarehwa zvakanaka.
\p
\v 25 Ipapo Eria akati kuvaporofita vaBhaari: Chizvitsaurirai nzombe diki imwe, mutange kuigadzira, nokuti muri vazhinji; mudane zita ramwari wenyu, asi murege kuisa moto pasi payo.
\v 26 Ivo vakatora nzombe diki yavakange vapiwa, vakaigadzira, vakadana zita raBhaari kubva mangwanani kusvikira masikati makuru, vachiti: Bhaari, tinzwei! Asi kwakange kusine inzwi kana unopindura. Vakapoteredza aritari yakange yavakwa vachipembera.
\v 27 Zvino panguva yamasikati makuru Eria akavasveveredza, akati: Danidzirai nenzwi guru; nokuti ndimwari, zvimwe ari pakufunga, zvimwe wambosuduruka, zvimwe wafamba rwendo, kana zvimwe urere hake, anofanira kumutswa.
\v 28 Ipapo vakadanidzira kwazvo, vakazvicheka netsika dzavo neminondo namapfumo, kusvikira ropa richidzutuka kwavari.
\v 29 Masikati makuru akati apfuura, vakaporofita kusvikira panguva yokubaira chipo chamadekwani; asi kwakange kusina inzwi kana unopindura, kana wakange achiteerera.
\p
\v 30 Ipapo Eria akati kuvanhu vese: Swederai kwandiri, vanhu vese vakaswedera kwaari. Zvino wakagadzira aritari yaJehovha yakange yaputswa.
\v 31 Eria akatora mabwe ane gumi namaviri akaenzana namarudzi avana vaJakove iye wakange audzwa naJehovha zvichinzi: Zita rako richanzi Israeri.
\v 32 Akavaka aritari namabwe iwayo nezita raJehovha, akachera goronga rakakomba aritari rakange rakaenzana napangadzvarwa zviyero zviviri zvezviyo.
\v 33 Akaronga huni, akaguranya nzombe diki, akaiisa pamusoro pehuni, akati: Chizadzai zvirongo zvina nemvura, muidire pamusoro pechipo chinopiswa, napamusoro pehuni.
\v 34 Akati: Itai izvozvo rwechipiri, vakazviita rwechipiri. Akati: Itai izvozvo rwechitatu; vakazviita rwechitatu.
\v 35 Mvura ikayerera, ikapoteredza aritari; akazadza negorongawo nemvura.
\p
\v 36 Nenguva yokubaira chipo chamadekwani, muporofita Eria akaswedera, akati: Imi Jehovha, Mwari waAbhurahama, nowaIsaka, nowaIsraeri, uye kuti ini ndiri muranda wenyu, uye kuti ndakaita izvi zvese ndarairwa nemi.
\v 37 Ndinzwei Jehovha, ndinzwei, kuti vanhu ava vazive kuti imwi Jehovha ndimi Mwari, uye kuti ndimi makadzosazve moyo yavo.
\v 38 Ipapo moto waJehovha wakaburuka, ukapedza chipo chinopiswa, nehuni, namabwe, neguruva, ukananzva mvura yakange iri mugoronga.
\v 39 Vanhu vese vakati vachizviona, vakawira pasi nezviso zvavo, vakati: Jehovha ndiye Mwari, Jehovha ndiye Mwari!
\v 40 Eria akati kwavari: Batai vaporofita vaBhaari, varege kupukunyuka kunyange neumwe wavo. Vakavabata. Eria akaburuka navo kurukova Kishoni, akavaurayirapo.
\p
\v 41 Eria akati kuna Ahabhi: Chirongedzai, mudye, mumwe, nokuti kuno kuunga kwemvura zhinji.
\v 42 Naizvozvo Ahabhi akarongedza kundodya nokumwa. Eria akakwira pamusoro pegomo reKarimeri, akagwadamira pasi, akaisa chiso chake pakati pamabvi ake;
\v 43 akati kumuranda wake: Chikwira zvino, utarire kurutivi rwegungwa. Akakwira akatarira, akati: Hakuna chinhu. Akati: Endazve, kanomwe.
\v 44 Zvino panguva yechinomwe akati: Tarirai, kune gore diki, rinokwira richibva mugungwa, rakafanana nechanza chomunhu. Akati: Enda, undoti kuna Ahabhi: Sungai ngoro yenyu, muburuke, kuti murege kudzivirirwa nemvura.
\v 45 Zvino nguva diki yakati yapfuura, denga rikasviba namakore nemhepo, mvura zhinji ikanaya Ahabhi akaenda nengoro, akasvika Jezereeri.
\v 46 Ruoko rwaJehovha rukasimbisa Eria; akazvisunga chivuno chake, akamhanya pamberi paAhabhi kusvikira pasuwo reJezereeri.