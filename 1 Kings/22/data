\c 22
\s Ahabhi anoita sungano naJehoshafati; Kufa kwaAhabhi
\p
\v 1 Zvino vakagara makore matatu kusino kurwa pakati paVaSiriya naVaIsraeri.
\v 2 Zvino negore rechitatu Jehoshafati mambo waJudha wakaburukira kuna mambo waIsraeri.
\v 3 Ipapo mambo waIsraeri akati kuvaranda vake: Munoziva here kuti Ramoti-Giriyadhi nderedu? Asi isu tigere hedu tinyerere, tisingaritori kuna mambo weSiriya.
\v 4 Akati kuna Jehoshafati: Uchaenda neni kundorwa neRamoti-Giriyadhi here? Jehoshafati akati kuna mambo waIsraeri: Ini ndakaita sewe, navanhu vangu savanhu vako, namabhiza angu samabhiza ako.
\v 5 Jehoshafati akati kuna mambo waIsraeri: Dombobvunza hako shoko raJehovha nhasi.
\v 6 Zvino mambo waIsraeri akaunganidza vaporofita, vanenge varume vaiva namazana mana, akati kwavari: Ndiende kundorwa neRamoti-Giriyadhi here, kana ndirege? Ivo vakati: Endai, nokuti Ishe uchariisa mumaoko amambo.
\v 7 Asi Jehoshafati akati: Hakuchina umwe muporofita waJehovha pano here, timubvunze?
\v 8 Mambo waIsraeri akati kuna Jehoshafati, umwe murume uchiriko, Mikaya mwanakomana waImira, watingabvunza kuda kwaJehovha naye, asi ini ndinomuvenga, nokuti haaporofiti zvakanaka pamusoro pangu, asi zvakaipa. Jehoshafati akati: Mambo ngaarege kudaro.
\v 9 Zvino mambo waIsraeri akadana mutenwa, akati: Kurumidza undotora Mikaya mwanakomana waImira.
\v 10 Zvino mambo waIsraeri naJehoshafati mambo waJudha vakange vagere umwe neumwe pachigaro chake choushe, vakapfeka nguvo refu \add dzavo\add* dzoushe padare pasuwo reSamaria; vaporofita vese vakaporofita pamberi pavo.
\v 11 Zedhekia mwanakomana waKenaani akazviitira nyanga dzamatare, akati: Zvanzi naJehovha: Nedzidzi muchatunga vaSiriya, kusvikira vapera.
\v 12 Navamwe vaporofita vese vakaporofita saizvozvo, vakati: Endai Ramotigiteadhi, muchakunda, nokuti Jehovha uchariisa muruoko rwamambo.
\p
\v 13 Zvino nhume yakange yanodana Mikaya yakataura kwaari, ikati: Tarirai, mashoko avaporofita anobvumirana achitaura zvakanaka kuna mambo; zvino ndinokumbira kuti shoko renyu rive seshoko romumwe wavo, mutaurewo zvakanaka.
\v 14 Ipapo Mikaya akati: NaJehovha mupenyu, izvo zvinorehwa naJehovha kwandiri, ndizvo zvandichataura.
\p
\v 15 Zvino wakati achisvika kuna mambo, mambo akati kwaari: Mikaya, tiende kundorwa neRamoti-Giriyadhi here, kana tirege? Akapindura, akati: Endai henyu, muchakunda, nokuti Jehovha uchariisa muruoko rwamambo.
\v 16 Mambo akati kwaari: Ndinofanira kukupikisa kangani kuti undiudze chokwadi yega nezita raJehovha?
\v 17 Iye akati: Ndaona VaIsraeri vese vakapararira pamakomo samakwai asina mufudzi, Jehovha akati: Ava havana tenzi, umwe neumwe ngaadzokere kumusha kwake norugare.
\v 18 Mambo waIsraeri akati kuna Jehoshafati: Handina kukuudza here? Kuti haangaporofiti zvakanaka pamusoro pangu, asi zvakaipa?
\v 19 Mikaya akati: Zvino chinzwai shoko raJehovha: Ndakaona Jehovha agere pachigaro chake choushe, nehondo dzese dzokudenga dzimire naye kurudyi rwake nokuruboshwe rwake.
\v 20 Ipapo Jehovha akati: Ndianiko uchanonyengera Ahabhi, aende, anourawa paRamoti-Giriyadhi? Zvino umwe akati zvekuti, nomumwezve akati zvekuti.
\v 21 Zvino mweya ukabuda, ukamira pamberi paJehovha, ukati: Ini ndichanomunyengera.
\v 22 Jehovha akati kwauri: Neiko? Iwo ukati: Ndichaenda, ndichava mweya wenhema mumiromo yavaporofita vake vese. Iye akati: Iwe ndiwe uchamunyengera, uchakundawo; enda hako, undoita saizvozvo.
\v 23 Naizvozvo zvino, tarirai Jehovha wakaisa mweya wenhema mumiromo yavaporofita venyu ava vese, asi Jehovha wakataura zvakaipa pamusoro penyu.
\v 24 Ipapo Zedhekia mwanakomana waKenaani akaswedera, akarova Mikaya padama rake, akati: Mweya waJehovha wakaenda nepiko uchibva kwandiri kundotaura newe?
\v 25 Mikaya akati: Uchazviona musi uyo wauchanovanda mukamuri yomukati.
\v 26 Ipapo mambo waIsraeri akati: Batai Mikaya, mumuise kuna Amoni mubati weguta, nokuna Joashi mwanakomana wamambo,
\v 27 muti: Zvanzi namambo: Pinzai munhu uyu mutirongo, mumupe zvokudya zvokutambudzika, nemvura yokutambudzika, kusvikira ndichidzoka norugare.
\v 28 Ipapo Mikaya akati: Kana mukadzoka norugare, Jehovha haana kutaura neni. Akati: Inzwai, imwi vanhu, imwi mese.
\p
\v 29 Naizvozvo mambo waIsraeri naJehoshafati mambo waJudha vakaenda Ramoti-Giriyadhi.
\v 30 Zvino mambo waIsraeri akati kuna Jehoshafati: Ini ndichazvishandura, ndigondorwa; asi iwe chipfeka nguvo refu dzangu dzoushe. Mambo waIsraeri akazvishandura, akanorwa.
\v 31 Zvino mambo weSiriya wakange araira vatariri vengoro dzake, vana makumi matatu navaviri, akati: Regai kurwa navadiki kana navakuru, asi namambo waIsraeri oga.
\v 32 Zvino vatariri vengoro vakati vachiona Jehoshafati, vakati: Zvirokwazvo ndiye mambo waIsraeri. Vakatsaukira kundorwa naye; zvino Jehoshafati akaridza mhere.
\v 33 Ipapo vatariri vengoro vakati vachiona kuti haasi mambo waIsraeri, vakadzoka pakumutevera.
\v 34 Zvino umwe murume akabwembura uta hwake asingashumbi, hake, akafura mambo waIsraeri pakati pezvisungo zvenguvo dzake dzokurwa nadzo, ipapo mambo akati kumufambisi wengoro yake: Dzoka, undiise kunze kwehondo, nokuti ndakuvadzwa kwazvo.
\v 35 Kurwa kukanyanya kwazvo nomusi uyo; mambo akatsigirwa mungoro yake pakurwa naVaSiriya, akafa madekwani; ropa rikabuda pavanga rikaerera mukati mengoro.
\v 36 Zvino zuva rakati rovira mhere ikanzwika pahondo yese, ichiti, umwe neumwe ngaadzokere kuguta rake, umwe neumwe kunyika yake.
\p
\v 37 Naizvozvo mambo akafa, akaiswa Samaria, vakaviga mambo paSamaria.
\v 38 Vakasuka ngoro padziva reSamaria, imbwa dzikananzva ropa rake, ndipo paishamba zvifeve; sezvakange zvarehwa neshoko raJehovha.
\p
\v 39 Zvino mamwe mabasa aAhabhi, nezvese zvaakaita, neimba yenyanga dzenzou yaakavaka, namaguta ese aakavaka, hazvina kunyorwa here mubhuku yaMakoronike amadzimambo aIsraeri?
\v 40 Naizvozvo Ahabhi akarara namadzibaba ake, Ahazia mwanakomana wake akamutevera paushe.
\p
\v 41 Zvino Jehoshafati mwanakomana waAsa, wakatanga kubata ushe hwaJudha negore rechina raAhabhi mambo waIsraeri.
\v 42 Jehoshafati wakange ava wemakore makumi matatu nemashanu pakutanga kwake kubata ushe; akabata makore makumi maviri namashanu paJerusarema. Zita ramai vake rakange riri Azubha, mukunda waShirihi.
\v 43 Akafamba panzira dzese dzababa vake Asa; haana kutsauka padziri, asi wakaita zvakarurama pamberi paJehovha; kunyange zvakadaro matunhu akakwirira haana kubviswa, vanhu vakaramba vachingobaira nokupisira zvinonhuhwira pamatunhu akakwirira.
\v 44 Jehoshafati akayanana namambo waIsraeri.
\p
\v 45 Zvino mamwe mabasa aJehoshafati, nesimba rakaonekwa kwaari, nokurwa kwake, hazvina kunyorwa here mubhuku yaMakoronike amadzimambo aJudha?
\v 46 VaSodhomiwo vakange vasiiwa pamazuva aAsa baba vake, akavabvisawo panyika.
\p
\v 47 Asi paEdhomu pakange pasina mambo umwe wakange achibata panzvimbo yamambo.
\v 48 Jehoshafati akavaka zvikepe zveTarishishi kuenda Ofiri kuzotora goridhe; asi hazvina kuenda, nokuti zvikepe zvakaputsika paEZiyonigebheri.
\v 49 Zvino Ahazia mwanakomana waAhabhi akati kuna Jehoshafati: Varanda vangu ngavaende navaranda vako nezvikepe. Asi Jehoshafati wakaramba.
\p
\v 50 Jehoshafati akarara namadzibaba ake, akavigwa kuna madzibaba ake paguta raDhavhidhi baba vake, Jehorami mwanakomana wake akamutevera paushe.
\p
\v 51 Ahazia mwanakomana waAhabhi, akatanga kubata ushe hwaIsraeri paSamaria pagore regumi namanomwe raJehoshafati mambo waJudha, akabata ushe hwaIsraeri makore maviri.
\v 52 Akaita zvakaipa pamberi paJehovha, akafamba nenzira yababa vake, uye nenzira yamai vake, uye nenzira yaJerobhoamu mwanakomana waNebhati, wakatadzisa Israeri.
\v 53 Nokuti wakashumira Bhaari, akanamata kwaari, akatsamwisa Jehovha Mwari waIsraeri, sezvakaita baba vake pazvese.