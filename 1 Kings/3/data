\c 3
\s Kurota kwaSoromoni
\p
\v 1 Zvino Soromoni wakaita wanano naFarao, mambo weEgipita, akawana mukunda waFarao, akamuisa kuguta raDhavhidhi, kusvikira apedza kuvaka imba yake neimba yaJehovha, norusvingo runopoteredza Jerusarema.
\v 2 Asi vanhu vakabaira zvibairo pamatunhu akakwirira, nokuti kusvikira mazuva iwayo zita raJehovha rakange richigere kuvakirwa imba.
\v 3 Soromoni akada Jehovha, akafamba nemitemo yababa vake Dhavhidhi; asi wakabaira zvibairo nokupisa zvinonhuhwira pamatunhu akakwirira.
\v 4 Zvino mambo akaenda Gibhiyoni kundobairapo, nokuti ndiwo wakange uri mutunhu mukuru wakakwirira; Soromoni akabaira paaritari iyo zvipiriso zvinopiswa zvine chiuru chimwe.
\p
\v 5 Jehovha akazviratidza kuna Soromoni paGibhiyoni nokurota usiku. Mwari akati: Kumbira chandingakupa.
\v 6 Soromoni akati: Makaitira muranda wenyu Dhavhidhi, baba vangu, unyoro hukuru, zvaakafamba pamberi penyu nechokwadi, nokururama, nomoyo wakanaka kwamuri; mukamuchengeterawo unyoro uhu hukuru, zvamakamupa mwanakomana kugara pachigaro chake choushe, sezvazvakaita nhasi.
\v 7 Zvino Jehovha Mwari wangu, makaita muranda wenyu mambo panzvimbo yababa vangu Dhavhidhi, asi ndiri mwana hangu, handizivi mutoo wokubuda nawo kana kupinda nawo.
\v 8 Muranda wenyu uri pakati pavanhu venyu vamakatsaura, vanhu vazhinji kwazvo, vasingagoni kurahwa kana kuverengwa nokuwanda kwavo.
\v 9 Naizvozvo ipai muranda wenyu moyo unonzwisisa, kuti nditambe mhaka dzavanhu venyu, ndizive kutsaura pakati pezvakanaka nezvakaipa; nokuti ndianiko anogona kutamba mhaka dzavanhu venyu ava vakawanda?
\v 10 Zvino kutaura uku kwakafadza Ishe, kuti Soromoni wakakumbira chinhu ichi.
\v 11 Ipapo Mwari akati kwaari: Zvawakumbira chinhu ichi, ukasazvikumbirira upenyu hwamazuva mazhinji, kana kuzvikumbirira fuma, kana kukumbira kuti vavengi vako vafe; asi wakazvikumbirira kungwara, kuti unzwisise kutamba mhaka;
\v 12 tarira, ndaita sezvawataura; tarira ndakupa moyo waka ngwara, unonzwisisa; naizvozvo hakuna kumbova neumwe wakafanana newe, kana shure kwako hakungazovi nomunhu ungafanana newe.
\v 13 Ndakupawo zvausina kukumbira, fuma nokukudzwa; naizvozvo hakungazovi neumwe pakati pamadzimambo ungafanana newe pamazuva ako ese.
\v 14 Kana ukada kufamba nenzira dzangu, nokuchengeta mitemo yangu nemirairo yangu, sezvakafamba baba vako Dhavhidhi, ipapo ndichawanza mazuva ako.
\v 15 Ipapo Soromoni akamuka, akaona kuti kwakange kuri kurota; akaenda Jerusarema, akamira pamberi peareka yesungano yaJehovha, akabaira zvipiriso zvinopiswa, akabairawo zvipiriso zvokuyananisa, akaitira varanda vake vese mutambo.
\p
\v 16 Zvino vakadzi vaviri, vaiva zvifeve, vakasvika kuna mambo, vakamira pamberi pake.
\v 17 Umwe mukadzi akati: Haiwa, ishe wangu, ini nomukadzi uyu tigere paimba imwe; ini ndikapona mwana ndigere naye paimba.
\v 18 Zvino ini ndakati ndapona mazuva matatu, mukadzi uyu akaponawo, tigere pamwe chete; kwakange kusino mweni nesu mumba, asi isu vaviri tega mumba.
\p
\v 19 Zvino mwana womukadzi uyu akafa usiku, nokuti wakarara pamusoro pake.
\v 20 Akamuka pakati pausiku, akatora mwanakomana wangu parutivi rwangu, murandakadzi wenyu arere, akamuradzika pachipfuva chake, akaradzika mwana wake wakafa pachipfuva changu.
\v 21 Zvino ndakati ndichimuka mangwanani kuzomwisa mwana wangu, ndikawana akafa; asi ndakati ndichimucherekedza mangwanani, wonei haasi mwanakomana wangu, wandakabereka.
\v 22 Ipapo umwe mukadzi wakati: Kwete, asi mupenyu ndiye mwanakomana wangu, wakafa ndiye mwanakomana wako; uyu akati: Kwete, asi wakafa ndiye mwanakomana wako, mupenyu ndiye mwanakomana wangu. Vakataura saizvozvo pamberi pamambo.
\p
\v 23 Ipapo mambo akati: Umwe unoti: Mwanakomana wangu ndouyu mupenyu, mwana wako ndiye wakafa; mumwezve unoti: Kwete, asi mwanakomana wako ndiye wakafa, mupenyu ndiye mwanakomana wangu.
\v 24 Mambo akati: Nditorerei munondo. Vakauya nomunondo kuna mambo.
\v 25 Mambo akati: Gurai mwana mupenyu napakati, mupe umwe rutivi rumwe, neumwe rumwe rutivi.
\v 26 Ipapo mukadzi waiva mai womwana mupenyu akataura kuna mambo, nokuti moyo wake wakava pamusoro pomwanakomana wake, akati: Haiwa, ishe wangu, mumupe henyu mwana mupenyu, regai kumuuraya. Asi umwe wakati: Ngaachirega kuva wangu kana wako, mugurei.
\v 27 Ipapo mambo akapindura, akati: Mumupe mwana mupenyu, regai kumuuraya, ndivo mai vake.
\v 28 VaIsraeri vese vakanzwa kutonga kwamambo, vakatya mambo; nokuti vakaona kuti kungwara kwaMwari kwaiva maari, kuti atambe mhaka zvakanaka.
