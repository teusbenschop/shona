\c 14
\s Zvivi zvaJerobhoamu naRehobhoamu nokurohwa kwavo
\p
\v 1 Zvino nenguva iyo Abhija mwanakomana waJerobhoamu akarwara.
\v 2 Jerobhoamu akati kumukadzi wake: Simuka hako, ushandure nguvo dzako, kuti urege kuzikanwa kuti ndiwe mukadzi waJerobhoamu, ugoenda Shiro; tarira, muporofita Ahija uripo, iye wakadeya kutaura pamusoro pangu, kuti ndizova mambo wavanhu ava.
\v 3 Uende nezvingwa zvine gumi, nezvingwa zvidiki, nechidende chouchi, uzviise kwaari; iye uchakuudza zvichaitirwa mwana.
\v 4 Mukadzi waJerobhoamu akaita saizvozvo, akasimuka, akaenda Shiro, akasvika paimba yaAhija. Zvino Ahija wakange asingagoni kuona, nokuti meso ake akange oonera madzedzerere nemhaka yokukwegura kwake.
\p
\v 5 Zvino Jehovha akati kuna Ahija: Tarira, mukadzi waJerobhoamu unouya kuzokubvunza pamusoro pomwanakomana wake, nokuti unorwara; unofanira kutaura zvekuti nezvekuti kwaari, nokuti kana achipinda, uchazviita somumwe mukadzi.
\v 6 Zvino Ahija wakati achinzwa kufamba kwetsoka dzake, achipinda pamukova, akati: Chipinda hako, iwe mukadzi waJerobhoamu, unozviitireiko somumwe? Nokuti ndatumwa kwauri namashoko anorwadza moyo.
\v 7 Enda, uudze Jerobhoamu, uti: Zvanzi naJehovha Mwari waIsraeri: Ndakakukudza pakati pavanhu, ndikakuita mutungamiriri wavanhu vangu VaIsraeri,
\v 8 ndikabvarura ushe, ndikahubvisa paimba yaDhavhidhi, ndikahupa iwe; asi iwe hauna kuva saDhavhidhi muranda wangu, waichengeta mirairo yangu, akanditevera nomoyo wake wese, achiita zvakanaka zvega pameso angu;
\v 9 asi iwe wakaita zvakaipa kupfuura vese vakakutangira, ukanozviitira vamwe vamwari nemifananidzo yakaumbwa, kuti unditsamwise; ukandirasira shure komusana wako.
\v 10 Naizvozvo, tarira, ndichaitira imba yaJerobhoamu zvakaipa; ndichaparadza kuna Jerobhoamu vana vakomana vese, vadiki navakuru kuVaIsraeri, nditsvaire chose imba yaJerobhoamu, somunhu unotsvaira marara kusvikira abva ese.
\v 11 Ani nani weimba yaJerobhoamu unofira paguta uchadyiwa nembwa; unofira kusango uchadyiwa neshiri dzokudenga; nokuti Jehovha wakataura saizvozvo.
\v 12 Naizvozvo iwe, simuka uende kumba kwako; kana tsoka dzako dzichipinda paguta, mwana uchafa.
\v 13 VaIsraeri vese vachamuchema, vakamuviga; nokuti ndiye ega waJerobhoamu uchasvika pahwiro, nokuti maari makawanikwa chinhu chakanaka chakafadza Jehovha Mwari waIsraeri, paimba yaJerobhoamu.
\p
\v 14 Jehovha uchazvimutsirawo mambo kuVaIsraeri, uchaparadza imba yaJerobhoamu nomusi uyo. Nomusi uyo here? Zvotoitwa zvino.
\v 15 Nokuti Jehovha ucharova Israeri, sorutsanga runozununguswa mumvura; uchadzura Israeri panyika ino yakanaka, yaakapa madzibaba avo, nokuvaparadzira mhiri kwerwizi; nokuti vakazviitira matanda avo okunamata nawo vakatsamwisa Jehovha.
\v 16 Uchaisa Israeri kuvavengi nokuda kwezvivi zvaJerobhoamu, zvaakaita iye, nezvaakatadzisa Israeriwo nazvo.
\p
\v 17 Zvino mukadzi waJerobhoamu akasimuka, akaenda, akasvika Tiriza; wakati achisvika pachikumbaridzo cheimba, mwana akafa.
\v 18 VaIsraeri vese vakamuviga, vakamuchema, sezvakange zvarehwa naJehovha nomuromo womuranda wake muporofita Ahija.
\p
\v 19 Zvino mamwe mabasa aJerobhoamu, kurwa kwake, nokubata kwake ushe, tarirai zvakanyorwa mubhuku yaMakoronike amadzimambo aIsraeri.
\v 20 Mazuva okubata ushe kwaJerobhoamu akange ari makore makumi maviri namaviri; akarara namadzibaba ake, Nadhabhi mwanakomana wake, akamutevera paushe.
\p
\v 21 Zvino Rehobhoamu mwanakomana waSoromoni, wakabata ushe hwaJudha. Rehobhoamu wakange ava wemakore makumi mana nerimwe pakutanga kwake kubata ushe, akabata ushe makore ane gumi namanomwe paJerusarema, iro guta rakange ratsaurwa naJehovha pakati pamarudzi ese aIsraeri, kuti aise zita rakepo. Zita ramai vake rakange riri Naama muAmoni.
\v 22 Judha akaita zvakaipa pameso aJehovha; vakamutsa shungu dzake nezvivi zvavo zvavakange vachiita, vakapfuura zvese zvakaitwa namadzibaba avo.
\v 23 Nokuti naivo vakazvivakira matunhu akakwirira, neshongwe, namatanda okunamata nawo pazvikomo zvese zvakakwirira, napasi pemiti yese mitema.
\v 24 Vasodhomi vakange varipowo panyika; ivo vakaita nemitowo yokunyangadza kwese kwendudzi dzakange dzadzingwa naJehovha pamberi pavana vaIsraeri.
\p
\v 25 Zvino pagore rechishanu ramambo Rehobhoamu, Shishaki mambo weEgipita akakwira kuzorwa naJerusarema;
\v 26 akatora fuma yeimba yaJehovha, nefuma yeimba yamambo; akazvitora zvese, akatorawo nhovo diki dzese dzegoridhe dzakange dzaitwa naSoromoni.
\v 27 Ipapo mambo Rehobhoamu akaita panzvimbo yadzo nhovo diki dzendarira, akadziisa pamaoko avakuru vavarindi, vairinda mukova weimba yamambo.
\v 28 Zvino nguva dzese kana mambo achipinda mumba maJehovha, varindi vaidzibata, ndokudzidzoserazve mumba mavarindi.
\p
\v 29 Mamwe mabasa aRehobhoamu, nezvese zvaakaita, hazvina kunyorwa here mubhuku yaMakoronike amadzimambo aJudha.
\v 30 Asi kurwa kwaivapo nguva dzese pakati paRehobhoamu naJerobhoamu.
\v 31 Rehobhoamu akarara namadzibaba ake, akavigwa kunamadzibaba ake muguta raDhavhidhi; zita ramai vake rakange riri Naama muAmoni. Abhija mwanakomana wake akamutevera paushe.