\c 6
\s Kuvakwa kwetemberi
\p
\v 1 Zvino pagore ramazana mana namakumi masere shure kokubuda kwavana vaIsraeri panyika yeEgipita, pagore rechina rokubata ushe kwaSoromoni pakati paIsraeri, nomwedzi weZifi, ndiwo mwedzi wechipiri, wakatanga kuvaka imba yaJehovha.
\v 2 Imba yakavakirwa Jehovha namambo Soromoni yakasvika makubhiti makumi matanhatu pakureba kwayo, namakubhiti maviri paupamhi hwayo, namakubhiti makumi matatu pakukwirira kwayo;
\v 3 uye berere pamberi petemberi yeimba yaJehovha rakasvika makubhiti makumi maviri pakureba kwaro, zvichienzana noupamhi bweimba; upamhi hwaro hwakasvika makubhiti ane gumi pamberi peimba.
\v 4 Akaitirawo imba mahwindo ezvitanda zvakachinjikwa.
\p
\v 5 Akavaka dzimba dzakaturikidzana pachidziro cheimba kunhivi dzese, pamadziro eimba kunhivi dzese, etemberi napaitaura Jehovha; akaitawo makamuri panhivi dzese dzakapoteredza;
\v 6 upamhi bweimba yapanyasi hwaiva namakubhiti mashanu, noupamhi bweimba yapakati makubhiti matanhatu, noupamhi bweimba yechitatu makubhiti manomwe; nokuti nechokunze wakavaka zvitukuriso pamadziro eimba kunhivi dzese, kuti matanda arege kupinda mukati mamadziro eimba.
\v 7 Zvino imba pakuvakwa kwayo, yakavakwa namabwe akange agadzirwa ipapo pavaiputsa; pakuvakwa kwayo hakuna kunzwika mukati meimba nyundo, kana sanhu, kana nhumbi ipi neipi yedare.
\v 8 Mukova wamakamuri apanyasi enhivi wakange uri kurutivi rworudyi rweimba; zvino vaikwira nezvikwiriso zvinomonereka kumakamuri apakati, uye kana vobva panaapakati vachienda kuneechitatu.
\v 9 Naizvozvo akavaka imba, akaipedza; ndokufukidza imba namatanda uye namapuranga emisidhari.
\v 10 Akavaka dzimba dzakaturikidzana paimba yese, imwe neimwe yakange yakaita makubhiti mashanu pakukwirira kwayo, dzikabatanidzwa paimba namatanda emisidhari.
\p
\v 11 Zvino shoko raJehovha rakasvika kuna Soromoni, richiti:
\v 12 Kana iri imba iyi yaunovaka, kana ukafamba nemitemo yangu, ukaita zvandakatonga, ukachengeta mirairo yangu yese ukafamba nayo, ini ndichasimbisa shoko rangu newe, iro randakataura kuna Dhavhidhi baba vako.
\v 13 Ndichagara pakati pavana vaIsraeri, handingarasi i vanhu vangu VaIsraeri.
\p
\v 14 Naizvozvo Soromoni akavaka imba, akaipedza.
\v 15 Akavaka madziro eimba mukati namapuranga omusidhari; kubva paguva reimba kusvikira padenga ramadziro, akafukidza nechomukati namapuranga, akafukidza guva reimba namapuranga omusipiresi.
\v 16 Akavakawo necheshure kweimba imwe imba yakasvika makubhiti ana makumi maviri namapuranga omusidhari kubva paguva kusvikira pamusoro pamadziro; akaivaka iyo pave pangataura Jehovha, iri nzvimbo tsvene-tsvene.
\v 17 Zvino imba, iyo temberi, yakange iri pamberi, yakasvika makubhiti makumi mana.
\v 18 Matanda omusidhari mukati meimba akange akavezwa namafundo namaruva akazaruka; yaiva misidhari yega, kwanga kusinebwe rakaonekwa.
\p
\v 19 Akagadzira pangataura Jehovha mukati meimba, kuti agadzikepo areka yesungano yaJehovha.
\v 20 Pangataura Jehovha mukati pakasvika makubhiti makumi maviri paupamhi hwapo, namakubhiti makumi maviri pakukwirira kwapo; akazvifukidza zvese negoridhe rakaisvonaka; nearitari akaifukidza nomusidhari.
\v 21 Naizvozvo Soromoni wakafukidza imba yese nechomukati mayo negoridhe rakaisvonaka; akachinjikisa maketeni egoridhe pamberi pangataura Jehovha, akaifukidza negoridhe.
\v 22 Akafukidza imba yese negoridhe kusvikira imba yese yapera; akafukidzawo aritari yese yaiva yapangataura Jehovha negoridhe.
\p
\v 23 Akaitira pangataura Jehovha makerubhi maviri omuorivhi, rimwe nerimwe rakasvika makubhiti ane gumi pakureba.
\v 24 Bapiro rimwe rekerubhi rakasvika makubhiti mashanu pakureba kwaro, nerimwe bapirowo rekerubhi makubhiti mashanu; kubva pamuromo webapiro rimwe kusvikira pamuromo werimwezve, aiva makubhiti ane gumi.
\v 25 Rimwe kerubhi rakasvikawo makubhiti ane gumi; makerubhi ese maviri akange akaenzana pakukura nokuumbwa.
\v 26 Rimwe kerubhi rakasvika makubhiti ane gumi, uye ndizvo zvakange zvakaita rimwewo.
\v 27 Akagadza makerubhi mukati meimba yomukati; mapapiro amakerubhi akange akatandavadzwa, bapiro rimwe rekerubhi rimwe rakasvika kumadziro mamwe, uye bapiro rimwe rekerubhi rimwezve rakasvika kunamamwe madziro; mapapiro awo akagunzvana pakati peimba.
\v 28 Akafukidza makerubhi negoridhe.
\v 29 Afombora pamadziro ese eimba kunhivi dzese mifananidzo yakafomborwa yamakerubhi nemichindwe, namaruva akazaruka, mukati nokunze;
\v 30 akafukidzawo guva reimba negoridhe, mukati nokunze.
\p
\v 31 Akaitira mikova yapangataura Jehovha magonhi omuorivhi; chivivo chapamusoro namagwatidziro zvakaita makona mashanu.
\v 32 Naizvozvo akaita magonhi maviri omuorivhi, akafombora pamusoro pawo mifananidzo yamakerubhi nemichindwe, namaruva akazaruka, akaafukidza negoridhe; akarovera goridhe pamusoro pamakerubhi napamichindwe.
\v 33 Saizvozvowo akaitira mikova yetemberi zvivivo zvemiorivhi, zvakange zvine nhivi ina dzakaenzana;
\v 34 namagonhi maviri omusipiresi; mapenga maviri egonhi rimwe aipetwa, uye mapenga maviri erimwe gonhizve aipetwa.
\v 35 Akafomborerapo makerubhi nemichindwe namaruva akazaruka; akazvifukidza negoridhe, yakanyatsoiswa pamusoro pezvakavezwa.
\p
\v 36 Akavaka ruvazhe rwomukati nemitsara mitatu yamabwe akavezwa, nomusara wamatanda omusidhari.
\p
\v 37 Nheyo dzeimba yaJehovha dzakavambwa negore rechina raSoromoni, nomwedzi weZivi.
\v 38 Negore regumi nerimwe, nomwedzi weBuri, ndiwo mwedzi worusere, imba ikapera chose nezvese zvayo, sezvayaifanira kuvakwa. Naizvozvo wakapedza makore manomwe pakuivaka.
