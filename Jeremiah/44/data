\c 44
\s Jeremiya unoudza vaJudha vari Egipita kuti vachawirwa nenjodzi
\p
\v 1 Shoko rakasvika kuna Jeremiya pamusoro pavaJudha vese vakange vagere panyika vakange vagere Migidhori neTapanesi neNofi nomunyika yePatirosi, richiti:
\v 2 Zvanzi naJehovha wehondo, Mwari waIsraeri: Makaona zvakaipa zvese zvandakauisa pamusoro peJerusarema napamusoro pamaguta ese aJudha; zvino tarirai, nhasi ava matongo, hapachina munhu unogaramo,
\v 3 nemhaka yezvakashata zvavo zvavakaita, zvakanditsamwisa, vachindopisa zvinonhuhwira, nokushumira vamwe vamwari, vavakange vasingazivi, ivo kana imwi kana madzibaba enyu.
\v 4 Asi ndakakutumirai varanda vangu vese vaporofita, ndichimuka mangwanani ndichivatuma, ndichiti: Haiwa, regai kuita chinhu ichi chinonyangadza, chandinovenga.
\v 5 Asi havana kuteerera, kana kurerekera nzeve dzavo kuti vadzoke pazvakashata zvavo, vakarega kupisira vamwe vamwari zvinonhuhwira.
\v 6 Naizvozvo hasha dzangu nokutsamwa kwangu zvakadururwa, zvikatungidzwa mumaguta aJudha nomunzira dzomuJerusarema; zvino aparadzwa ava matongo, sezvazvakaita nhasi.
\v 7 Naizvozvo zvino zvanzi naJehovha, Mwari wehondo, Mwari waIsraeri: Munotadzirireiko mweya yenyu nechinhu chakaipa chikuru ichi, kuti muparadzirwe varume navakadzi navacheche navanonwa pakati paJudha, kuti murege kusarirwa nomumwe;
\v 8 zvamunonditsamwisa namabasa amaoko enyu, muchipisira vamwe vamwari zvinonhuhwira munyika yeEgipita kwamakaenda kundogara muri vatorwa; mugoparadzwa, muve chinotukwa nechinoshoorwa pakati pamarudzi ese enyika?
\v 9 Makanganwa here zvakashata zvamadzibaba enyu nezvakashata zvamadzimambo aJudha, nezvakashata zvavakadzi vavo, nezvakashata zvenyu, nezvakashata zvavakadzi venyu, zvavakaita munyika yaJudha nomunzira dzomuJerusarema?
\v 10 Kusvikira zuva ranhasi havana kuzvininipisa, kana kutya, kana kufamba nomurairo wangu kana nezviga zvangu, zvandakaisa pamberi penyu napamberi pamadzibaba enyu.
\p
\v 11 Naizvozvo zvanzi naJehovha wehondo, Mwari waIsraeri: Tarirai, ndichakurinzirai chiso changu kuti ndikuitirei zvakaipa, kuti ndiparadze Judha rese.
\v 12 Ndichabvisa vakasara vese vaJudha, vakarinzira zviso zvavo kuti vaende kunyika yeEgipita kundogarako vari vatorwa, vachaparadzwa vese; vachaparadzwa nomunondo nenzara, vachafa nomunondo nenzara kubva kuvadiki kusvikira kuvakuru; vachava chinhu chinotukwa, nechishamiso, nechinomhurwa, nechinoshoorwa.
\v 13 Nokuti ndicharova vagere munyika yeEgipita, sezvandakarova Jerusarema nomunondo nenzara uye nehosha yakaipa;
\v 14 kuti kurege kuva neumwe wakasara waJudha, vakaenda kunyika yeEgipita kundogarako vari vatorwa, ungapukunyuka kana ungasara, kuti adzokere kunyika yaJudha, kwavanoshuva kudzokera kuti vagarekozve; nokuti hakuna ungadzokera, asi vakapukunyuka.
\p
\v 15 Ipapo varume vese, vaiziva kuti vakadzi vavo vanopisira vamwe vamwari zvinonhuhwira, navakadzi vese, vakange vamirepo, ungano huru, ivo vanhu vese vakange vagere munyika yeEgipita, naPatirosi, vakapindura Jeremiya, vachiti:
\v 16 Kana riri shoko rawakatiudza nezita raJehovha, hatingakuteereri.
\v 17 Asi zvirokwazvo tichaita shoko rimwe nerimwe rakabuda mumiromo yedu, tichapisira vahosi vokudenga zvinonhuhwira, nokuvadururira zvipo zvinodururwa, sezvatakaita isu namadzibaba edu namadzimambo edu namachinda edu, pamaguta aJudha nomunzira dzomuJerusarema; nokuti nenguva iyo taiva nezvokudya zvizhinji, taifara pamuviri, tikasaona njodzi.
\v 18 Asi kubvira panguva yatakarega kupisira vahosi vokudenga zvinonhuhwira, nokuvadururira zvipo zvinodururwa, takashaiwa zvese, tikapedzwa nomunondo nenzara.
\v 19 Zvino panguva yatakapisira vahosi vokudenga zvinonhuhwira, nokuvadururira zvipo zvinodururwa, ko taivaitira zvingwa zvokuvanamata nazvo, tikavadururira zvipo zvinodururwa, tisina varume vedu here?
\p
\v 20 Ipapo Jeremiya akati kuvanhu vese, kuvarume nokuvakadzi, kuna ivo vanhu vese vakange vamupindura saizvozvo, akati:
\v 21 Zvinonhuhwira zvamaipisa mumaguta aJudha nomunzira dzomuJerusarema, imwi namadzibaba enyu namadzimambo enyu namachinda enyu navanhu vese venyika, ko Jehovha haana kuzvirangarira here? Hazvina kufungwa mumoyo make here?
\v 22 Kusvikira Jehovha akakoniwa kuzova nomoyo murefu, nokuda kwezvakaipa zvamabasa enyu, uye nokuda kwezvinonyangadza zvamaiita; naizvozvo nyika yenyu rava dongo, nechinoshamisa nechinotukwa, isina unogaramo, sezvazvakaita zuva ranhasi.
\v 23 Zvamakapisa zvinonhuhwira, zvamakatadzira Jehovha, mukasateerera inzwi raJehovha, mukasafamba nomurairo wake, kana nezviga zvake, kana nezvaakapupura, naizvozvo zvakaipa izvi zvakakuwirai, sezvazvakaita zuva ranhasi.
\p
\v 24 Zvino Jeremiya akatiwo kuvanhu vese nokuvakadzi vese: Inzwai shoko raJehovha, imwi vaJudha vese vari munyika yeEgipita:
\v 25 Zvanzi naJehovha wehondo, Mwari waIsraeri: Imi navakadzi venyu makataura nemiromo yenyu, mukazviita namaoko enyu, muchiti: Zvirokwazvo, mhiko dzedu dzatakapika tichadziita, kuti tichapisira vahosi vokudenga zvinonhuhwira, nokuvadururira zvipo zvinodururwa; zvino chisimbisai henyu mhiko dzenyu, itai henyu mhiko dzenyu.
\v 26 Zvino chinzwai shoko raJehovha, imwi vaJudha vese vagere munyika yeEgipita: Tarirai, ndakapika nezita rangu guru ndizvo zvinotaura Jehovha kuti zita rangu harichazorehwi nomuromo womunhu upi noupi waJudha munyika yese yeEgipita, zvichinzi: NaIshe Jehovha mupenyu!
\v 27 Tarirai, ndinovarindira ndivaitire zvakaipa, ndirege kuvaitira zvakanaka; vanhu vese vaJudha vari munyika yeEgipita vachaparadzwa nomunondo nenzara, kusvikira vapera vese.
\v 28 Vanopukunyuka pamunondo vachabva munyika yeEgipita vachidzokera kunyika yaJudha, vava vashoma vakasara vese vaJudha vakange vaenda kunyika yeEgipita kundogarako vari vatorwa, vachaziva kuti shoko richava nesimba nderani, rangu kana ravo.
\p
\v 29 Zvino ichi ndicho chichava chiratidzo kwamuri ndizvo zvinotaura Jehovha kuti ndichakurovai panzvimbo ino, kuti muzive kuti mashoko angu achava nesimba kukuitirai zvakaipa.
\v 30 Zvanzi naJehovha: Tarirai, ndichaisa Farao Hofira mambo weEgipita, mumaoko avavengi vake, nomumaoko avanotsvaka kumuuraya, sezvandakaisa Zedhekia mambo waJudha mumaoko aNebhukadhirezari mambo weBhabhironi, waiva muvengi wake, waitsvaka kumuuraya.