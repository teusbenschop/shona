\c 24
\s Mufananidzo wemuonde wakanaka nemuonde wakaipatswanda mbiri dzina maonde
\p
\v 1 Zvino Nebhukadhirezari mambo weBhabhironi wakati atapa Jekoniya mwanakomana waJehoiakimu, mambo waJudha, namachinda aJudha, pamwe chete navavezi navapfuri, paJerusarema, akavaisa Bhabhironi, Jehovha akandiratidza, ndikaona tswanda mbiri dzina maonde dzakange dzakaiswa pamberi petembere yaJehovha.
\v 2 Imwe tswanda yakange ina maonde akanaka kwazvo, samaonde anotanga kuibva; asi imwe tswanda yakange inamaonde akaipa kwazvo, asingabviri kudyiwa nokuipa kwawo.
\v 3 Ipapo Jehovha akati kwandiri: Unowoneiko Jeremiya? Ini ndikati: Maonde; maonde akanaka, akanaka kwazvo, asi akaipa kwazvo, asingabviri kudyiwa nokuipa kwawo.
\p
\v 4 Ipapo shoko raJehovha rakauya kwandiri, richiti:
\v 5 Zvanzi naJehovha, Mwari waIsraeri: Sezvakaita maonde awa akanaka, ndizvo zvandicharangarira nomoyo wakanaka vatapwa vaJudha, vandakatuma vabve panyika ino vaende kunyika yaVaKaradhiya.
\v 6 Nokuti ndichavatarira nameso angu nomoyo wakanaka, ndivadzoserezve kunyika ino; ndichavavaka, handingavakoromori; ndichavasima, handingavadzuri.
\v 7 Ndichavapa moyo wokundiziva, kuti ndini Jehovha; ivo vachava vanhu vangu, neni ndichava Mwari wavo; nokuti vachadzokera kwandiri nomoyo wavo wese.
\p
\v 8 Uye, sezvakaita maonde akaipa, asingabviri kudyiwa nokuipa kwawo, zvirokwazvo ndizvo zvinotaura Jehovha ndizvo zvandichaita Zedhekia mambo waJudha, namachinda ake, navakasara veJerusarema, vakasara panyika ino, navagere panyika yeEgipita.
\v 9 Ndichavaita chinhu chinotyisa pakati poushe hwese hwenyika, vaitirwe zvakaipa, vave chinhu chinoshoorwa, neshumo, nechinosekwa nechinotukwa panzvimbo dzese kwandichavadzingira.
\v 10 Ndichatuma pakati pavo munondo, nenzara, nehosha, kusvikira vapera munyika yandakavapa ivo namadzibaba avo.