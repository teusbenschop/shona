\c 42
\s Jeremiya anonyevera vanhu kuti varege kuenda Egipita
\p
\v 1 Zvino vakuru vese vehondo, naJohwanani mwanakomana waKarea naJezania mwanakomana waHoshaia, navanhu vese kubva kuvadiki kusvikira kuvakuru, vakaswedera,
\v 2 vakati kumuporofita Jeremiya: Tinokumbira kuti munyengetero wedu usvitswe pamberi penyu, mutinyengeterere kuna Jehovha Mwari wenyu, munyengeterere ava vese vakasara (nokuti takasara tiri vashoma kuna vaiva vazhinji, sezvamunotiona nameso enyu),
\v 3 kuti Jehovha Mwari wenyu atiratidze nzira yatinofanira kufamba nayo nechinhu chatinofanira kuita.
\v 4 Ipapo muporofita Jeremiya akati kwavari: Ndakunzwai; tarirai, ndichanyengetera kuna Jehovha Mwari wenyu sezvamakareva namashoko enyu; zvino chinhu chipi nechipi chamunopindurwa naJehovha, ndichakuzivisai icho, handingatongokuvanziriyi chinhu.
\v 5 Ipapo vakati kuna Jeremiya, Jehovha ngaave chapupu chazvokwadi chakatendeka pakati pedu, kana tikarega kuita mashoko ese amunozotumwa nawo kwatiri naJehovha Mwari wenyu.
\v 6 Kana richinge rakanaka, kana richinge rakaipa, tichateerera inzwi raJehovha Mwari wedu, watinokutumirai kwaari; kuti tive nomufaro, kana tichiteerera inzwi raJehovha Mwari wedu.
\p
\v 7 Zvino mazuva ane gumi akati apera, shoko raJehovha rikasvika kuna Jeremiya.
\v 8 Ipapo akadana Johwanani mwanakomana waKarea navakuru vese vehondo vaiva naye navanhu vese, kubva kuvadiki kusvikira kuvakuru,
\v 9 akati kwavari: Zvanzi naJehovha Mwari waIsraeri, wamakanditumira kwaari kuti ndisvitse munyengetero wenyu pamberi pake:
\v 10 Kana muchinge muchada kugara munyika ino, ini ndichakuvakai, handingakukoromoriyi, ndichakusimai, handingakudzuriyi; nokuti ndinozvidemba pamusoro pezvakaipa zvandakakuitirai.
\v 11 Musatya henyu mambo weBhabhironi, iye wamunotya; musatya henyu, ndizvo zvinotaura Jehovha; nokuti ndinemwi, kuti ndikuponesei nokukurwirai paruoko rwake.
\v 12 Ndichakunzwirai nyasha, kuti iye ave nenyasha nemi, akudzosei kunyika yenyu.
\p
\v 13 Asi kana mukati: Hatidi kugara munyika ino, saizvozvo musingateereri inzwi raJehovha Mwari wenyu,
\v 14 muchiti: Kwete, tichaenda kunyika yeEgipita, kwatisingazooni kurwa, kana kunzwa inzwi rehwamanda, kana kunzwa nzara yezvokudya, tichanogarako;
\v 15 naizvozvo zvino chinzwai shoko raJehovha, imwi vakasara vaJudha: Zvanzi naJehovha wehondo, Mwari waIsraeri: Kana muchiramba makarinzira zviso zvenyu kuti muende Egipita, kundogarako muri vatorwa;
\v 16 ipapo munondo wamunotya uchakubataipo panyika yeEgipita; nenzara yamunotya ichakutevererai kwazvo paEgipita, ndipapo pamuchanofira.
\v 17 Ndizvo zvichaitirwa varume vese vanorinzira zviso zvavo kuti vaende Egipita, kundogarako vari vatorwa; vachafa nomunondo, nenzara, uye nehosha; hakuna umwe wavo uchasara kana kupukunyuka pazvakaipa zvandichauisa pamusoro pavo.
\v 18 Nokuti zvanzi naJehovha wehondo, Mwari waIsraeri: Kutsamwa kwangu nehasha dzangu sezvazvakadururwa pamusoro pavagere Jerusarema, saizvozvo hasha dzangu dzichadururwa pamusoro penyu, kana muchipinda Egipita; muchava chinhu chinotukwa, nechishamiso, nechinomhurwa, nechinoshoorwa; nenzvimbo ino hamungazoionizve.
\p
\v 19 Jehovha wakataura pamusoro penyu, imwi vakasara vaJudha, achiti: Regai kuenda Egipita; zivai kwazvo kuti ndakakupupurirai nhasi.
\v 20 Nokuti makanyengera mweya yenyu; nokuti makanditumira kuna Jehovha Mwari wenyu, muchiti: Tinyengetererei kuna Jehovha Mwari wedu, zvese zvicharehwa naJehovha Mwari wedu, mutizivise izvozvo, tichazviita.
\v 21 Zvino nhasi ndakuzivisai izvozvo, asi hamuna kuteerera inzwi raJehovha Mwari wenyu pachinhu chimwe chaakanditumira nacho kwamuri.
\v 22 Naizvozvo zvino zivai kwazvo kuti muchafa nomunondo, nenzara, uye nehosha yakaipa panzvimbo iyo yamunoda kuenda kwairi kundogarako muri vatorwa.