\c 40
\s Jeremiya anondogara naGedharia
\p
\v 1 Shoko rakabva kuna Jehovha, rikasvika kuna Jeremiya, asunungurwa paRama naNebhuzaradhani mukuru wavarindi, nguva yaakange amubata akasungwa namaketani pakati pavatapwa vese veJerusarema navaJudha, vakange votapwa vachiiswa Bhabhironi.
\v 2 Mukuru wavarindi akatora Jeremiya, akati kwaari: Jehovha Mwari wako wakareva zvakaipa izvi pamusoro penzvimbo ino;
\v 3 zvino Jehovha wazvisvitsa, akaita sezvaakataura; zvamakatadzira Jehovha, mukasateerera inzwi rake, nemhaka iyo chinhu ichi chakauya pamusoro penyu.
\v 4 Zvino tarira, ndinokusunungurira nhasi maketani ari paruoko rwako. Kana uchiti zvakanaka kuenda neni Bhabhironi, chiuya, ini ndichakuchengeta zvakanaka, asi kana uchiti zvakaipa kuenda neni Bhabhironi, chirega hako; tarira, nyika yese iri pamberi pako; chienda hako kwaunoti zvakanaka nezvakarurama kuti uende.
\v 5 Zvino wakati achigere kuenda, akati: Dzokera kuna Gedharia mwanakomana waAhikami, mwanakomana waShafani, wakagadzwa namambo weBhabhhironi ave mubati wamaguta aJudha, undogara naye pakati pavanhu; kana chienda hako kwaunoti zvakanaka kuti uende. Naizvozvo mukuru wavarindi akamupa zvokudya nechipo, akamuendisa.
\v 6 Ipapo Jeremiya akaenda kuna Gedharia mwanakomana waAhikami paMizipa, akagara naye pakati pavanhu vakange vakasiiwa munyika.
\p
\v 7 Zvino vakuru vese vehondo, vakange vari kumasango, ivo navanhu vavo, vakati vachinzwa kuti mambo weBhabhironi wakange agadza Gedharia mwanakomana waAhikami ave mubati munyika iyo, akaisa pamaoko ake varume navakadzi navana, navaiva varombo kwazvo panyika, vakange vasina kutapirwa Bhabhironi,
\v 8 vakauya kuna Gedharia paMizipa, vaiti: Ishimaeri mwanakomana waNetania, naJohwanani naJonatani vanakomana vaKarea, naSeraia mwanakomana waTanhumeti, navanakomana vaEfai muNetofati, naJezania mwanakomana womuMaakatiti, ivo navanhu vavo.
\v 9 Gedharia mwanakomana waAhikami, mwanakomana waShafani, akavapikira, ivo navanhu vavo, achiti: Musatya kushumira VaKaradhiya; garai henyu panyika, mushumire mambo weBhabhironi, mugova nomufaro.
\v 10 Kana ndirini, tarirai, ndichagara paMizipa, kuti ndimire pamberi paVaKaradhiya, vachauya kwatiri; asi imi, unganidzai waini nezvibereko zvezhizha namafuta, muzviise mumidziyo yenyu, mugare mumaguta enyu amakakunda.
\v 11 Saizvozvowo, vaJudha vese, vaiva paMoabhu, navaiva pakati pavana vaAmoni, napaEdhomu, navaiva panyika dzese, vakati vachinzwa kuti mambo weBhabhironi wakange asiya vamwe vaJudha, akagadza Gedharia mwanakomana waAhikami, mwanakomana waShafani ave mubati wavo;
\v 12 ipapo vaJudha vese vakadzoka pese pavakange vadzingirwa, vakauya kunyika yaJudha, kuna Gedharia paMizipa, vakaunganidza waini nezvibereko zvizhinji kwazvo zvezhizha.
\p
\v 13 NaJohwananiwo, mwanakomana waKarea, navakuru vese vehondo vaiva kumasango, vakauya kuna Gedharia paMizipa,
\v 14 vakati kwaari: Munoziva here kuti Bhaarisi, mambo wavana vaAmoni, wakatuma Ishimaeri mwanakomana waNetania kuzokuurayai? Asi Gedharia mwanakomana waAhikami haana kuvatenda.
\v 15 Ipapo Johwanani mwanakomana waKarea akataura naGedharia paMizipa chinyararire, akati: Nditenderei henyu kuenda ndindouraya Ishimaeri mwanakomana waNetania, hakungavi nomunhu uchazviziva; ko iye ungakuurayirei, kuti vaJudha vese vakaungana kwamuri vapararire, navakasara vaJudha vaparare?
\v 16 Asi Gedharia mwanakomana waAhikami akati kuna Johwanani mwanakomana waKarea: Usaita chinhu ichi, nokuti unoreva nhema pamusoro paIshimaeri.