\c 52
\s Kukundwa kweJerusarema
\p
\v 1 Zedhekia waiva nemakore makumi maviri nerimwe paakatanga kutonga, ndokutonga paJerusarema makore gumi nerimwe; uye zita ramai vake raiva Hamutari mukunda waJeremiya weRibhina.
\v 2 Zvino wakaita zvakaipa pameso paJehovha zvichienderana nezvese Jehoyakimu zvaakaita.
\v 3 Nokuti nekuda kwekutsamwa kwaJehovha, zvakaitika muJerusarema naJudha, kusvika avarasira kubva pachiso chake, kuti Zedhekia wakamukira mambo weBhabhironi.
\p
\v 4 Zvino zvakaitika mugore repfumbamwe rekutonga kwake, mumwedzi wegumi, muzuva regumi remwedzi, kuti Nebhukadhirezari mambo weBhabhironi wakasvika, iye nehondo yake yese, kurwisa Jerusarema, ndokudzika matende kurirwisa, ndokurivakira nhare kurirwisa vakarikomba.
\v 5 Naizvozvo guta rakakombwa kusvikira pagore regumi nerimwe ramambo Zedhekia.
\v 6 Zvino nomwedzi wechina, nezuva repfumbamwe romwedzi, nzara ikanyanya kwazvo paguta, vanhu venyika vakashaiwa zvokudya.
\v 7 Zvino vakaripazira guta, varume vese vehondo ndokutiza, ndokubuda muguta usiku nenzira yesuwo, pakati pemadziro maviri aiva pabindu ramambo; (zvino VaKaradhiya vaiva vakakomba guta); vakaenda nenzira yerenje.
\p
\v 8 Asi hondo yaVaKaradhiya yakatevera mambo, vakabata Zedhekia pamapani eJeriko, hondo yake yese ikapararira ikabva kwaari.
\v 9 Zvino vakabata mambo, vakaenda naye kuna mambo weBhabhironi paRibhira munyika yeHamati, iye akamutongerapo.
\v 10 Mambo weBhabhironi akauraya vanakomana vaZedhekia iye achizviona, akaurayawo machinda ese aJudha paRibhira.
\v 11 Akatumbura meso aZedhekia, mambo weBhabhironi akamusunga namatare, akamuisa Bhabhironi, akamusunga mutirongo kusvikira pazuva rokufa kwake.
\p
\v 12 Zvino nomwedzi wechishanu, nezuva regumi romwedzi, negore regumi namapfumbamwe ramambo Nebhukadhirezari mambo weBhabhironi, Nebhuzaradhani mukuru wavarindi, waimira pamberi pamambo weBhabhironi, wakasvika Jerusarema.
\v 13 Akapisa imba yaJehovha, neimba yamambo; akapisawo dzimba dzese dzeJerusarema, dzimba dzese huru, nomoto.
\v 14 Hondo yese yaVaKaradhiya, yakange inomukuru wavarindi, ikaputsa masvingo ese eJerusarema kunhivi dzese.
\v 15 Ipapo Nebhuzaradhani mukuru wavarindi akatapa vamwe varombo chaivo vavanhu, navamwe vanhu vakange vasara muguta, navakange vanyengera vakaenda kuna mambo weBhabhironi, navakange vasara kuvazhinji.
\v 16 Asi Nebhuzaradhani mukuru wavarindi akasiya vamwe varombo chaivo venyika, kuti vave varimi veminda yemizambiringa nemimwe minda.
\p
\v 17 VaKaradhiya vakaputsanya mbiru dzendarira dzakange dziri mumba maJehovha, nezvingoro, nedziva rendarira, zvakange zviri mumba maJehovha, vakaenda nendarira yazvo yese Bhabhironi.
\v 18 Vakatorawo hari nefoshoro nembato dzemwenje, nembiya, nezvirongo, nenhumbi dzese dzendarira dzavaibata nadzo.
\v 19 Nemikombe, nezvaenga zvomoto, nembiya, nehari, nezvitimiko zvemwenje, nezvirongo, nemidziyo, zvese zvakange zviri zvegoridhe nezvese zvakange zviri zvesirivha, mukuru wavarindi akazvitora.
\v 20 Mbiru mbiri, nedziva rimwe, nehando gumi nembiri dzendarira dzaiva pasi pezvingoro, zvakange zvaitirwa imba yaJehovha naSoromoni, kurema kwendarira yenhumbi idzi dzese kwakange kusingagoni kuyerwa.
\v 21 Zvino kana dziri mbiru, kureba kwembiru imwe kwakasvika makubhiti ane gumi namasere; pakuyera rwonzi rwakasvika makubhiti ane gumi namaviri rwakarupoteredza; pakukora yakasvika mimwe mina; mukati makange munemhango.
\v 22 Yakange inomusoro wendarira pamusoro payo, kureba komusoro umwe kwakasvika makubhiti mashanu, uye kwakange kune zvakarukwa namapomegiranati zvaipoteredza musoro, zvese zviri zvendarira; nembiru yechipiri yakange yakafanana neyiyi, namapomegiranatiwo.
\v 23 Pamativi pakange pana mapomegiranati makumi mapfumbamwe namatanhatu, matpomegiranati ese akasvika zana pane zvakarukwa pamativi ese.
\p
\v 24 Mukuru wavarindi akatora Seraia mupristi mukuru, naZefaniya mupristi wechipiri, navarindi vatatu vomukova;
\v 25 napaguta akatora mutenwa waitarira varume vehondo, navarume vanomwe vaisionana namambo, vaakawana muguta, nomunyori womukuru wehondo, waiunganidza vanhu venyika, navarume vana makumi matanhatu vavanhu venyika, vaakawana mukati meguta.
\v 26 Nebhuzaradhani mukuru wavarindi akavatora, akavaisa kuna mambo weBhabhironi paRibhira.
\v 27 Mambo weBhabhironi akavabaya, akavauraya paRibhira, panyika yeHamati. Naizvozvo vaJudha vakatapwa panyika yavo.
\p
\v 28 Ndivo vanhu vakatapwa naNebhukadhirezari; negore rechinomwe vaJudha vane zvuru zvitatu namakumi maviri navatatu;
\v 29 negore regumi namasere raNebhukadhirezari wakatapa paJerusarema vanhu vana mazana masere namakumi matatu navaviri, akaenda navo;
\v 30 negore ramakumi maviri namatatu raNebhukadhirezari, Nebhuzaradhani mukuru wavarindi wakatapa kuvaJudha vanhu vana mazana manomwe namakumi mana navashanu; vanhu vese vaiva zvuru zvina namazana matatu.
\p
\v 31 Zvino negore ramakumi matatu namanomwe rokutapwa kwaJehoiakini mambo waJudha, nomwedzi wegumi nemiviri, nezuva ramakumi maviri namashanu romwedzi, Evhirimerodhaki mambo weBhabhironi negore rokutanga rokubata kwake ushe, akakudza musoro waJehoiakini mambo wavaJudha, akamubvisa mutirongo;
\v 32 akataura naye nomoyo munyoro, akakudza chigaro chake choushe kukunda zvigaro zvoushe zvamadzimambo akange anaye paBhabhironi,
\v 33 akashandura nguvo dzake dzokusungwa. Jehoiakini akaramba achidya zvokudya pamberi pake mazuva ese ohupenyu hwake.
\v 34 Kana zviri zvokurarama nazvo, waisipiwa zvokurarama nazvo namambo weBhabhironi nguva dzese, zuva rimwe nerimwe mugove waro, kusvikira zuva rokufa kwake, namazuva ese oupenyu hwake.