\c 38
\s Jeremiya anokandirwa mugomba rinamatope
\p
\v 1 Zvino Shefatia mwanakomana waMatani, naGedharia mwanakomana waPashuri, naJukari mwanakomana waSheremiya, naPashuri mwanakomana waMarikija, vakanzwa mashoko akataurwa naJeremiya kuvanhu vese, achiti:
\v 2 Zvanzi naJehovha: Ani nani unorambira muguta rino uchaurawa nomunondo, nenzara, uye nehosha yakaipa, asi unobuda akaenda kuVaKaradhiya uchararama, hupenyu hwake huchava kwaari chinhu chakapambiwa, uchararama.
\v 3 Zvanzi naJehovha: Zvirokwazvo guta rino richaiswa mumaoko ehondo yamambo weBhabhironi, iye acharikunda.
\v 4 Ipapo machinda akati kuna mambo: Tinokumbira kuti munhu uyu aurawe, nokuti unoshaisa simba maoko avarwi vakasara muguta rino, namaoko avanhu vese nokutaura kwake mashoko akadai kwavari; nokuti munhu uyu haatsvaki mufaro wavanhu ava asi kuti vave nenjodzi.
\v 5 Mambo Zedhekia ndokuti: Tarirai, uri pamaoko enyu, nokuti mambo haangaiti chinhu chamusingadi.
\v 6 Ipapo vakatora Jeremiya, vakamukandira mugomba raMarikija mwanakomana wamambo, rakange riri muruvazhe rwavarindi; vakaburusa Jeremiya namabote. Mugomba makange musina mvura asi matope; Jeremiya akanyura mumatope.
\p
\v 7 Zvino multiopia Ebhedhimereki, waiva mutenwa mumba mamambo, wakati anzwa kuti vakaisa Jeremiya mugomba (zvino mambo wakange agere musuwo raBhenjamini).
\v 8 Ebhedhimereki akabuda mumba mamambo, akataura namambo, achiti,
\v 9 Ishe wangu mambo, vanhu ava vakaita zvakaipa pazvese zvavakaitira muporofita Jeremiya, wavakakandira mugomba; zvino iye unenge uchafira panzvimbo iyo paari, nemhaka yenzara; nokuti hakuchina chingwa muguta.
\v 10 Ipapo mambo akaraira muItiyopiya Ebhedhimereki, akati: Tora pano vanhu vana makumi matatu, unobudisa muporofita Jeremiya mugomba asati afa.
\v 11 Ipapo Ebhedhimereki akatora vanhu ivavo, akaenda navo mumba mamambo pasi pechivigiro chefuma, akatorapo mamvemve nenguvo dzakasakara, akazviburusira namabote mugomba kuna Jeremiya.
\v 12 Multiopia Ebhedhimereki akati kuna Jeremiya: Zvino chiisai mamvemve awa nenguvo dzakasakara muhapwa dzenyu munyasi mamabote. Jeremiya akaita saizvozvo.
\v 13 Naizvozvo vakakwidza Jeremiya namabote, vakamubudisa mugomba, Jeremiya akagara muruvazhe rwavarindi.
\p
\v 14 Ipapo mambo Zedhekia akatuma nhume akauisa muporofita Jeremiya kwaari pamukova wechitatu uri mumba maJehovha; mambo akati kuna Jeremiya: Ndichakubvunza shoko; usandivanzira chinhu.
\v 15 Ipapo Jeremiya akati kuna Zedhekia: Kana ndikakuzivisai izvozvo, hamungatongondiurayi here? Kana ndikakupai zano, hamunganditeereri.
\v 16 Naizvozvo mambo Zedhekia wakapikira Jeremiya chinyararire, akati: NaJehovha mupenyu, wakatipa hupenyu uhu, handingakuurayi, kana kukuisa mumaoko avanhu ava vanotsvaka kukuuraya.
\v 17 Ipapo Jeremiya akati kuna Zedhekia: Zvanzi naJehovha, Mwari wehondo, Mwari waIsraeri: Kana mukatenda kuenda kumachinda amambo weBhabhironi, mweya wenyu uchararama, neguta rino haringapiswi nomoto; imwi muchararama, neimba yenyu.
\v 18 Asi kana mukaramba kuenda kumachinda amambo mumaoko aVaKaradhiya, ivo vacharipisa nomoto, nemwi hamungapukunyuki pamaoko avo.
\v 19 Ipapo mambo Zedhekia akati kuna Jeremiya: Ndinotya vaJudha, vakatishandukira vakaenda kuVaKaradhiya, zvimwe vangandiisa mumaoko avo, ivo vakandiseka.
\v 20 Asi Jeremiya wakati: Havangakusiiyi kwavari. Chiteererai henyu inzwi raJehovha, sezvandinokuudzai; ipapo muchava nomufaro, nomweya wenyu uchararama.
\v 21 Asi kana mukaramba kuenda, heri shoko randakaziviswa naJehovha:
\v 22 Tarirai, vakadzi vese vakasara mumba mamambo waJudha, vachabudisirwa kumachinda amambo weBhabhironi, zvino vakadzi avo vachati: Shamwari dzenyu dzinodikanwa nemwi ndidzo dzakakunyengerai, dzikakukundai, zvino tsoka dzenyu zvadzanyura mumatope, vokufuratirai.
\v 23 Vachabudisira vakadzi venyu vese navana venyu kuVaKaradhiya; nemiwo hamungapukunyuki pamaoko avo asi muchabatwa noruoko rwamambo weBhabhironi; imwi muchapisisa guta rino nomoto.
\p
\v 24 Ipapo Zedhekia akati kuna Jeremiya: Ngakurege kuva nomunhu unoziviswa mashoko awa, ipapo iwe haungaurawi.
\v 25 Asi kana machinda akanzwa kuti ndakataura newe, vakauya kwauri, vachiti: Chitizivisa zvino zvawaudza mambo, usativanzira izvozvo, isu tigosakuuraya; uyewo zvese zvawakaudzwa namambo.
\v 26 Ipapo uti kwavari: Ndakasvitsa munyengetero wangu kuna mambo, kuti arege kundidzosa kumba kwaJonatani, kuti ndifireko.
\v 27 Zvino machinda ese akauya kuna Jeremiya, akamubvunza, akavaudza mashoko awa ese sezvakange zvarairwa namambo. Naizvozvo vakarega kuzotaura naye, nokuti shoko rakange risina kuzikanwa.
\v 28 Naizvozvo Jeremiya wakaramba agere muruvazhe rwavarindi kusvikira zuva rakakundwa Jerusarema.
