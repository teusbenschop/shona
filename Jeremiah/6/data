\c 6
\s Kuparadzwa kweJerusarema
\p
\v 1 Imwi vana vaBhenjamini, ibvai pakati peJerusarema, muridze hwamanda paTekowa, mumutse chiratidzo paBheterehemu; nokuti zvakaipa zvinovavarira zviri kurutivi rwekumaodzanyemba, nokuparadza kukuru.
\v 2 Ndichabvisa mukunda weZiyoni, iye wakanaka, unovunengwe.
\v 3 Vafudzi vachaenda kwariri vana mapoka avo; vacharidzikira matende avo kumativi ese, umwe neumwe uchafura panzvimbo yake.
\v 4 Zvigadzirei kundorwa naro; simukai, tiende masikati. Tine nhamo, nokuti zuva rovira, nokuti mimvuri yamadekwani yareba.
\v 5 Simukai, tiende vusiku, tindoparadza dzimba dzamadzimambo aro.
\p
\v 6 Nokuti zvakanzi naJehovha wehondo: Temai miti, mututire Jerusarema murwi wokurwa nawo; ndiro guta rinofanira kurohwa, mukati maro munongova nokumanikidza chete.
\v 7 Tsime sezvarinobudisa mvura yaro, saizvozvo rinobudisa zvakaipa zvaro; kuita nesimba nokuparadza ndizvo zvinonzwikwa mukati maro, pamberi pangu panongova nokurwara namavanga nguva dzese.
\v 8 Tenda kurangwa, iwe Jerusarema, kuti mweya wangu urege kuparadzana newe, ndirege kukuita dongo, nyika isingagari vanhu.
\p
\v 9 Zvanzi naJehovha wehondo: Vachatanha chose zvakasara zVaIsraeri, somuzambiringa; dzoseraizve ruoko rwenyu mumatengu, sezvinoita mutanhi wemizambiringa.
\v 10 Ndichataura nani nokuvapupurira vanzwe? Tarirai, nzeve dzavo hadzina kudzingiswa, havagoni kunzwa; tarirai, shoko raJehovha rava kwavari chinhu chinodadirwa, havarifariri.
\v 11 Naizvozvo ndizere nokutsamwa kwaJehovha, ndaneta kuzvidzora; chikudururai pamusoro pavana vari munzira dzomuguta, napamusoro peungano yamajaya; nokuti murume nomukadzi vachabatwa pamwe chete nowava namazuva mazhinji.
\v 12 Dzimba dzavo dzichapiwa vamwe, minda yavo pamwe chete navakadzi vavo; nokuti ndichatambanudzira ruoko rwangu pamusoro pavagere panyika, ndizvo zvinotaura Jehovha.
\v 13 Nokuti kubva kuvadiki pakati pavo kusvikira kuvakuru pakati pavo umwe neumwe unokarira fuma; uye kubva kuvaporofita kusvikira kuvapristi umwe neumwe unoita nokunyengera.
\v 14 Vakangopodza vanga ravanhu vangu zvishoma vachiti: Rugare, rugare! Izvo hakuna rugare.
\v 15 Ko vakanyadziswa nguva yavakaita zvinonyangadza here? Kwete havana kutongonyara, vakakoniwa kucheneruka; naizvozvo vachawa pakati pavanowa, panguva yandinovarova vachagumburwa, ndizvo zvinotaura Jehovha.
\p
\v 16 Zvanzi naJehovha: Mirai panzira, muwone; bvunzai nzira dzakare, kuti nzira yakanaka ndeipi; mufambe mairi, mugowanira mweya yenyu zoro; asi vakati: Hatidi kufamba mairi.
\v 17 Ndakagadza nharirire kukurindirai, ndikati: Teererai inzwi rehwamanda; asi ivo vakati: Hatidi kuteerera.
\v 18 Naizvozvo inzwai, imwi marudzi, newe ungano, muzive zviri pakati pavo.
\v 19 Inzwa, iwe nyika, tarira, ndini ndinouyisira vanhu ava zvakaipa, izvo zvibereko zvemifungo yavo, nokuti havana kuteerera mashoko angu; kana uri murairo wangu, vakauramba.
\v 20 Ko zvinonhuhwira zvinouyirei kwandiri zvichibva Shebha, nekaramusi inobva kunyika iri kure? Zvipiriso zvenyu zvinopiswa handizvidi, nezvibairo zvenyu hazvindifadzi.
\v 21 Naizvozvo zvanzi naJehovha: Tarirai, ndichaisira vanhu ava zvigumbuso, madzibaba navanakomana vavo vachagumbuswa nazvo pamwe chete; munhu neshamwari yake vachaparara pamwe chete.
\p
\v 22 Zvanzi naJehovha: Tarirai, vanhu vachabva kunyika yokumaodzanyemba rudzi rukuru ruchamutswa, ruchibva kumigumo yenyika.
\v 23 Vakabata uta nepfumo, vane hasha havane nyasha; inzwi ravo rinotinhira segungwa; vanotasva mabhiza, umwe neumwe wakazvigadzira, somunhu unoenda kuhondo, kuzorwa newe, iwe mukunda weZiyoni.
\v 24 Takanzwa guhu razvo, maoko edu oshaiwa simba, tabatwa nokutambudzika, nokurwadziwa sokomukadzi unosurumuka.
\v 25 Regai kubudira kubundo, kana kufamba nenzira; nokuti munondo womuvengi nezvinotyisa zviri kumativi ese.
\p
\v 26 Haiwa, mukunda wavanhu vangu, zvisunge chiuno namakudza, uumburuke mumadota; chema, somunhu unochema mwanakomana wake mumwechete, nokuchema kukuru kwazvo; nokuti muparadzi uchatiwira pakarepo.
\v 27 Ndakakuita mushori nenhare pakati pavanhu vangu, kuti uzive nokuidza nzira yavo.
\v 28 Vese vavo vamukiri vakaisvoipa, vanongofamba-famba vachiita makuhwa; indarira nedare, vanoita zvakashata vese.
\v 29 Mvuto inovhutira kwazvo, mutobvu wapera nomoto, vanoramba vachinatsa pasina, nokuti vakaipa havabviswi.
\v 30 Vachanzi sirivha yakarasi wa, nokuti Jehovha wakavaramba.
