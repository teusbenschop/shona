\c 31
\p
\v 1 Nenguva iyo, ndizvo zvinotaura Jehovha, ndichava Mwari wamarudzi ese aIsraeri, naivo vachava vanhu vangu.
\v 2 Vanhu vakapukunyuka pamunondo, ivo VaIsraeri, vakawana nyasha murenje, panguva yandakanovazorodza.
\v 3 Jehovha wakaonekera kwandiri ari kure, \add achiti\add*: Hongu, ndakabuda nerudo rwusingaperi, naizvozvo neunyoro ndakakukweva.
\v 4 Ndichakuvakazve, ipapo uchava wakavakwa, iwe mhandara yaIsraeri; uchashongedzazve ngoma dzako, uchabuda kundotamba navanofara.
\v 5 Uchasimazve minda yemizambiringa pamakomo eSamariya; vasimi vachasima nokudya zvibereko zvayo.
\v 6 Nokuti zuva richasvika, naro nharirire dzichadana pamakomo aEfuremu, dzichiti: Simukai imi, tikwire Ziyoni kuna Jehovha Mwari wedu.
\v 7 Nokuti zvanzi naJehovha: Imbirai Jakove nomufaro, pururudzirai mukuru wamarudzi; paridzirai, rumbidzai muti: Jehovha, ponesai vanhu venyu, ivo vakasara VaIsraeri.
\v 8 Tarirai ndichavavuisa vachibva kunyika yokumaodzanyemba, ndichavaunganidza kumigumo yenyika, pamwe chete namapofu, nemhetamakumbo, navakadzi vava nomuviri pamwe chete navanosurumuka; vachadzokera kuno riri boka guru.
\v 9 Vachauya vachichema, ndichavaperekedza vachinyengetera; ndichivafambisa panzizi dzemvura zhinji, nenzira yakarurama, pavasingazogumburwi; nokuti ndiri baba kuna Israeri, Efuremu idangwe rangu.
\p
\v 10 Inzwai shoko raJehovha, imwi marudzi, muriparidzire pazviwi zviri kure, muti: Wakaparadzira Israeri, ndiye uchavaunganidza, nokuvachengeta, sezvinoita mufudzi boka rake.
\v 11 Nokuti Jehovha wakadzikunura Jakove, akamurwira muruoko rwounopfuura nesimba.
\v 12 Vachauya vachiimba panzvimbo yakakwirira yeZiyoni, vachayerera semvura kune zvakanaka zvaJehovha, kuzviyo, nokuwaini itsva, nokumafuta, nokuzvibereko zvamakwai nemombe; mweya wavo uchava somunda wakadiridzwa, havangatongovi nokusuwazve.
\v 13 Ipapo mhandara ichafara nokutamba, namajaya navatana pamwe chete; nokuti ndichashandura kuchema kwavo uve mufaro, ndichavanyaradza, nokuvafadza pakusuwa kwavo.
\v 14 Ndichagutisa mweya yavapristi namafuta, uye vanhu vangu vachaguta nezvakanaka zvangu ndizvo zvinotaura Jehovha.
\p
\v 15 Zvanzi naJehovha: Inzwi rinonzwika muRama, rokuwungudza nokuchema kukuru: Rakeri unochema vana vake; unoramba kunyaradzwa pamusoro pavana vake, nokuti havachipo.
\v 16 Zvanzi naJehovha: Dzora inzwi rako pakuchema, nameso ako pamisodzi, nokuti basa rako richaripirwa mubairo, ndizvo zvinotaura Jehovha; vachadzokazve vachibva kunyika yavavengi vavo.
\v 17 Mugumo wako une tariro, ndizvo zvinotaura Jehovha; vana vako vachadzokerazve kumiganhu yavo.
\p
\v 18 Zvirokwazvo ndakanzwa Efuremu achizvichema, achiti: Imi makandirova, ndikarohwa semhuru isina kupingudzwa; ndidzoserei imi, ipapo ndichadzoka, nokuti imwi muri Jehovha Mwari wangu.
\v 19 Zvirokwazvo, ndakati ndadzoka, ndikatendeuka, ndakati ndarairirwa, ndikazvirova pahudyu; ndakanyadziswa, zvirokwazvo, ndakanyara, nokuti ndakatakura kushoorwa kohudiki hwangu.
\v 20 Ko Efuremu ndiye mwanakomana wangu unodikanwa here? Ndiye mwana unondifadza here? Nokuti nguva dzese kana ndichimutuka, ndinoramba ndichimurangarira kwazvo; naizvozvo moyo wangu unomuchemera; zvirokwazvo, ndichamunzwira nyasha, ndizvo zvinotaura Jehovha.
\p
\v 21 Zvimisirei shongwe dzenzira, zviitirei zvino; rerekerai moyo yenyu kunzira huru, iyo nzira yamakafamba nayo; dzokazve, mhandara yaIsraeri, dzokerazve kumaguta ako awa.
\v 22 Ucharamba uchifambiramo kusvikira rinhiko, iwe mukunda wokudzokera shure? Nokuti Jehovha wakasika chinhu chitsva panyika, chokuti mukadzi uchambundikira murume.
\p
\v 23 Zvanzi naJehovha wehondo, Mwari waIsraeri: Vachataurazve shoko iri munyika yaJudha nomumaguta ayo, kana ndichidzosazve kutapwa kwavo, vachiti: Jehovha ngaakuropafadze, iwe hugaro hwokururama, iwe gomo rohutsvene.
\v 24 Judha namaguta avo ese vachagaramo pamwe chete, varimi navanofamba namapoka avo.
\v 25 Nokuti ndakagutsa mweya wakaneta, nomweya umwe nomumwe, unokusuwa, ndakausimbisa.
\v 26 Ipapo ndakamuka, ndikaona; hope dzangu dzingandizipira.
\p
\v 27 Zvanzi naJehovha: Tarirai, mazuva anouya, andichadzvara paimba yaIsraeri napaimba yaJudha mbeu dzavanhu nembeu dzezvipfuwo.
\v 28 Zvino sezvandakavarindira, ndichidzura nokukoromora nokuwisira pasi nokuparadza nokutambudza, saizvozvo ndichavarindira ndivake nokusima ndizvo zvinotaura Jehovha.
\v 29 Namazuva awo havangazoti: Madzibaba akadya mazambiringa anovava; meno avana ndokurwadzira.
\v 30 Asi umwe neumwe uchafira zvakaipa zvake; umwe nomumwe, unodya mazambiringa anovava, meno ake achabwadzira.
\p
\v 31 Tarirai, mazuva anouya, ndizvo zvinotaura Jehovha, andichaita sungano itsva neimba yaIsraeri, neimba yaJudha.
\v 32 Haingafanani nesungano yandakaita namadzibaba avo namazuva andakavabata ruoko ndikavabudisa munyika yeEgipita, vakaputsa sungano yangu iyo, kunyange ndakange ndiri murume kwavari ndizvo zvinotaura Jehovha.
\v 33 Asi heyi sungano yandichaita neimba yaIsraeri shure kwamazuva iwayo, ndizvo zvinotaura Jehovha: Ndichaisa murairo wangu mukati mavo, ndichaunyora pamoyo yavo; ini ndichava Mwari wavo, ivo vachava vanhu vangu.
\v 34 Havangazodzidzisani, umwe neumwe nowokwake, umwe neumwe nehama yake, achiti: Ziva Jehovha; nokuti vachandiziva vese, kubva kuvadiki pakati pavo, kusvikira kuvakuru pakati pavo, ndizvo zvinotaura Jehovha; nokuti ndichakanganwira kuipa kwavo, nezvivi zvavo handingazozvirangariri.
\p
\v 35 Zvanzi naJehovha, iye unopa zuva rive chiedza masikati, nemirairo yomwedzi neyenyeredzi zvive chiedza vusiku, iye unomutsa gungwa, kuti mafungu aro atinhire, Jehovha wehondo ndiro zita rake.
\v 36 Kana mirairo iyi ikabva pamberi pangu, ndizvo zvinotaura Jehovha, ipapo vana vaIsraeriwo vangagumawo kuva rudzi pamberi pangu nokusingaperi.
\v 37 Zvanzi naJehovha: Kana denga kumusoro richibvira kuyerwa, nenheyo dzenyika pasi dzichibvira kunzverwa, ipapo neniwo ndicharasi a vana vese VaIsraeri nokuda kwezvese zvavakaita, ndizvo zvinotaura Jehovha.
\p
\v 38 Tarirai, mazuva anouya, ndizvo zvinotaura Jehovha, achavakirwa Jehovha guta kubva pashongwe yaHananeri kusvikira kusuwo rekona.
\v 39 Uye rwonzi rwokuyera narwo ruchapfuura ruchiruramira kuchikomo cheGarebhi, ndokudzoka kusvikira paGoa.
\v 40 Mupata wese wezvitunha nowamadota, neminda yese kusvikira kurukova Kidhironi, kusvikira kukona resuwo ramabhiza kurutivi rwamabvazuva, zvichava zvitsvene kuna Jehovha; hazvingazodzurwi, kana kuparadzwa nokusingaperi.
