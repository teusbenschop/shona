\c 37
\s Jeremiya anosungwa mutirongo
\p
\v 1 Zvino Zedhekia mwanakomana waJosiya wakabata ushe ari mambo panzvimbo yaKonia mwanakomana waJehoyakimu, wakange apiwa ushe munyika yaJudha naNebhukadhirezari mambo waBhabhironi.
\v 2 Asi iye, kunyange varanda vake, kana vanhu venyika, havana kuteerera mashoko aJehovha, aakataura nomuporofita Jeremiya.
\v 3 Zvino mambo Zedhekia wakatuma Jehukari mwanakomana waSheremiya, naZefaniya mwanakomana womupristi Maaseia, kumuporofita Jeremiya, achiti: Tinyengeterere hako zvino kuna Jehovha Mwari wedu.
\v 4 Zvino Jeremiya wakange achingopinda nokubuda hake pakati pavanhu, nokuti vakange vachigere kumusunga mutirongo.
\v 5 Hondo yaFarao yakange yabvawo Egipita; zvino VaKaradhiya, vakange vakakomba Jerusarema, vakati vachinzwa zvavo, vakarega kukomba Jerusarema.
\p
\v 6 Ipapo shoko raJehovha rakasvika kumuporofita Jeremiya, richiti:
\v 7 Zvanzi naJehovha, Mwari waIsraeri: Itiyi kuna mambo waJudha wakakutumai kuzondibvunza: Tarirai, hondo yaFarao, yakauya kuzokubatsirai, ichadzokera Egipita kunyika yavo.
\v 8 VaKaradhiya vachauyazve vachirwa neguta rino; vacharikunda, nokuripisa nomoto.
\v 9 Zvanzi naJehovha: Musazvinyengera henyu, muchiti: Zvirokwazvo, VaKaradhiya vachabva kwatiri, nokuti havangabvi.
\v 10 Nokuti kunyange maikunda henyu hondo yese yaVaKaradhiya, vanorwa nemi, kukangosara kwavari vanhu vakakuvadzwa chete, kunyange zvakadaro vaisimuka, umwe neumwe mutende rake vakapisa guta rino nomoto.
\p
\v 11 Zvino hondo yaVaKaradhiya yakati yarega kukomba Jerusarema nemhaka yokutya hondo yaFarao,
\v 12 Jeremiya akabuda Jerusarema achida kuenda kunyika yavaBhenjamini, kuzopiwa mugove wakepo pakati pavanhu vake.
\v 13 Zvino wakati ari pasuwo raBhenjamini, umwe mukuru wavarindi akasvikapo, wainzi Irija mwanakomana waSheremiya, mwanakomana waHananiya, iye akabata muporofita Jeremiya, achiti: Iwe wotishandukira uchienda kuVaKaradhiya.
\v 14 Jeremiya akati: Inhema, handikushandukiriyi ndichienda kuVaKaradhiya. Asi haana kumuteerera; ipapo Irija akabata Jeremiya, akanomuisa kumachinda.
\v 15 Machinda akaitira Jeremiya hasha, akamurova, ndokumuisa mutirongo mumba momunyori Jonatani; nokuti vakange vaiita tirongo.
\p
\v 16 Zvino Jeremiya wakati apinda mutirongo yegomba, nomumakamuri ayo, Jeremiya akagaramo mazuva mazhinji,
\v 17 mambo Zedhekia akatuma nhume kuzomutora, mambo akamubvunza chinyararire mumba make, achiti: Kune shoko rinobva kuna Jehovha here? Jeremiya akati: Ririko. Akatiwo: Imi muchaiswa muruoko rwamambo weBhabhironi.
\v 18 Jeremiya akatiwo kuna mambo Zedhekia: Ndakakutadzirai neiko, imi, kana varanda venyu, kana vanhu ava, zvamakandisunga mutirongo?
\v 19 Ko zvino vaporofita venyu varipi, ivo vaikuporofitirai, vachiti: Mambo weBhabhironi haangauyi kuzorwa nemi, kana kurwa nenyika ino?
\v 20 Zvino chidonzwai henyu, ishe wangu mambo; kunyengetera kwangu ngakusvike pamberi penyu, kuti murege kundidzosazve kumba komunyori Jonatani, ndirege kufirapo.
\v 21 Ipapo mambo Zedhekia wakatema chirevo, vakaisa Jeremiya kuruvazhe rwavarindi, vakamupa zuva rimwe nerimwe bundu rechingwa, raibva munzira yomuguta yainzi yavabiki vechingwa, kusvikira chingwa chose chapera muguta. Saizvozvo Jeremiya akagara muruvazhe rwavarindi.