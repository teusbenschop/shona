\c 51
\p
\v 1 Anoreva seizvi Jehovha: Tarirai, ndichamutsira Bhabhironi nevagere mumoyo yevanondimukira mhepo inoparadza.
\v 2 Zvino ndichatumira kuBhabhironi varudzi vacharirudza, uye vachadurura nyika yaro, nokuti nezuva redambudziko vacharirwisa kukomberedza.
\v 3 Zvakadaro mufuri ngaahwembure uta hwake kurwisa anohwembura, uye kurwisa anozvikudza panguvo yake yeutare; uye musarega majaya aro, paradzai chose hondo yaro yose.
\v 4 Saizvozvo vakaurawa vachawa munyika yeVaKaradhiya, nevabayiwa munzira dzaro dzemumusha.
\v 5 Nokuti Israeri naJudha haangasiiwi naMwari wavo, naJehovha wehondo, kunyange nyika yavo izere nemhosva kuMutsvene waIsraeri.
\p
\v 6 Tizai mubve mukati meBhabhironi, uye mununurai umwe neumwe upenyu hwake; regai kugurwa mukati mezvakaipa zvaro, nokuti iyi inguva yetsivo yaJehovha, anotsiva tsivo kwariri.
\p
\v 7 Bhabhironi raiva mukombe wegoridhe muruoko rwaJehovha, wakadhakisa nyika yose; marudzi akanwa zvewaini yaro, naizvozvo marudzi akapenga.
\v 8 Bhabhironi rakawa pakarepo ndokuputsika; ungudzai pamusoro paro, torerai kurwadziwa kwaro mubharisami, zvimwe ringarapiwa.
\v 9 Takaporesa Bhabhironi asi harina kurapika; risiyei, tiende, umwe neumwe kunyika yake; nokuti mutongo waro wananavira kumatenga, uye rakasimudzirwa rasvika kumakore.
\v 10 Jehovha wakabudisa kururama kukuru kwedu; uyai, tirondedzere paZiyoni basa raJehovha Mwari wedu.
\p
\v 11 Rodzai miseve, shongai dzinhovo! Jehovha wakamutsa mweya wemadzimambo eVaMedhi; nokuti zano rawo rinorwisa Bhabhironi kuriparadza, nokuti iko kutsiva kwaJehovha, kutsiva kwetembere yake.
\v 12 Simudzai mureza pamusoro pemasvingo eBhabhironi, musimbise chirindo, isai nharirire, gadzirai vanovandira; nokuti Jehovha wakazvirongawo uye achazviita zvaakataura pamusoro pevagari veBhabhironi.
\p
\v 13 Iwe ugere pamvura zhinji, wakawanza zvinokosha, kuguma kwako kwasvika, chiyero chezvawakawana mukuipa.
\v 14 Jehovha wehondo wakapika nemweya wake: Zvirokwazvo ndichakuzadza nevanhu semagwatakwata, zvino vachakupururudzira.
\p
\v 15 Iye wakaita nyika nesimba rake, wakasimbisa nyika neuchenjeri hwake, uye wakatatamura matenga nekunzwisisa kwake.
\v 16 Paanobudisa inzwi rake, pane mutinhiro wemvura zhinji mumatenga; uye anosimudza mhute zhinji kubva kumugumo wenyika; anoita dzimheni pamwe nemvura, uye anobudisa mhepo kubva pachivigiro chefuma yake.
\p
\v 17 Munhu umwe neumwe chituta, haana ruzivo; mupfuri umwe neumwe wegoridhe anonyadziswa nechifananidzo chakaumbwa nekunyungudusa; nokuti chifananidzo chake chakaumbwa nekunyungudusa ndechekunyengera; uye hakuna mweya mazviri.
\v 18 Hazvina maturo, ibasa reunyengeri ukuru; panguva yekushanyirwa kwavo vachaparara.
\v 19 Mugove waJakove haufanani nazvo, nokuti ndiye muumbi wezvinhu zvose; uye \add Israeri\add* rudzi rwenhaka yake; Jehovha wehondo izita rake.
\p
\v 20 Uri tsvimbo yangu \add ne\add*zvombo zvehondo, nokuti newe ndichaguranya marudzi, uye newe ndichaparadza umambo uzhinji;
\v 21 uye newe ndichaputsanya bhiza nemutasvi waro, uye newe ndichaputsanya ngoro nemuchairi wayo;
\v 22 newewo ndichaputsanya murume nemukadzi; uye newe ndichaputsanya mutana nemudiki; uye newe ndichaputsanya jaya nemhandara;
\v 23 newewo ndichaputsanya mufudzi neboka rake; uye newe ndichaputsanya murimi nechipani chake; uye newe ndichaputsanya vatongi nemachinda.
\v 24 Zvino ndichatsiva Bhabhironi nevagari vese veKaradhiya zvakaipa zvavo zvese zvavakaita muZiyoni pameso penyu, anoreva Jehovha.
\p
\v 25 Tarira, ndinorwisana newe, iwe gomo rinoparadza, anoreva Jehovha, rinoparadza nyika yose; uye ndichatandavadzira ruoko rwangu pamusoro pako, nekukukungurusa uchibva pamabwe, uye ndichakuita gomo rekutsva.
\v 26 Zvino havangatori kwauri ibwe rive rekona, neibwe rive renheyo; asi uchava matongo nekusingaperi, anoreva Jehovha.
\p
\v 27 Simudzai mureza panyika, ridzai hwamanda pakati pemarudzi, gadzirai marudzi kuzorwa naro, kokerai umambo hweArarati, hweMini, nehweAshikenazi kuzorwa naro, gadzai mukuru wehondo kuzorwa naro, kwidzai nebhiza segwatakwata rinoparadza.
\v 28 Gadzirai marudzi kuzorwa naro, madzimambo eVaMedhi, vabati vavo, nevatungamiriri vavo vese, nenyika yose yeutongi hwaro.
\v 29 Nyika ichadedera nekusuruvara; nokuti chinangwa chose chaJehovha chichaitirwa Bhabhironi, kuita nyika yeBhabhironi dongo, isina mugari.
\p
\v 30 Vane simba veBhabhironi varega kurwa, varambira mudzinhare, simba ravo rapera, vava sevakadzi; vapisa nzvimbo dzaro dzekugara, zvipfigiso zvaro zvavhunika.
\v 31 Mumhanyi achamhanya kusangana nemumhanyi, uye nhume kusangana nenhume, kuzivisa mambo weBhabhironi kuti guta rake ratapwa kubva kumugumo.
\v 32 Uye mazambuko abatwa, uye shanga dzapiswa nemoto, nevarume vehondo vavhunduka.
\v 33 Nokuti anoreva seizvi Jehovha wehondo, Mwari waIsraeri: Mukunda weBhabhironi wakaita seburiro; inguva yekumupura kwake; pachine chi\add nguva\add*na, zvino nguva yekukohwa ichasvika kwaari.
\p
\v 34 Nebhukadhirezari mambo weBhabhironi wandidya, wandipwanya, wandiita mudziyo usina chinhu, wandimedza sebukanana, wazadza dumbu rake nezvinonaka zvangu, wandidzinga.
\v 35 \add Zve\add*chisimba zvangu ne\add zve\add*nyama yangu zvive pamusoro peBhabhironi, anoreva mugarikadzi weZiyoni; uye ropa rangu rive pamusoro pevagari veKaradhiya, anoreva Jerusarema.
\p
\v 36 Naizvozvo anoreva seizvi Jehovha: Tarira, ndichareverera nyaya yako, uye ndichatsiva tsivo yako; zvino ndichapwisa gungwa raro, nekuomesa chitubu charo.
\v 37 Zvino Bhabhironi richava mirwi, nzvimbo yekugara yemabukanana, chishamiso, nechinoridzirwa muridzo, pasina mugari.
\v 38 Vachaomba pamwe chete seshumba diki zhinji, vachaganya sembwanana dzeshumba.
\v 39 Pakudziirwa kwavo ndichavaitira mabiko, uye ndichavadhakisa kuti vafare, nekurara muhope dzekusingaperi, uye vasamuka, anoreva Jehovha.
\v 40 Ndichavaburusira kunobayiwa semakwayana, semakondohwe pamwe nenhongo.
\p
\v 41 Sheshaki ratapwa uye rumbidzo yenyika yose yabatwa sei! Bhabhironi rava chityiso sei pakati pemarudzi!
\v 42 Gungwa rakwirira pamusoro peBhabhironi, rafukidzwa nemafungu aro mazhinji.
\v 43 Maguta aro ava dongo, nyika yakaoma uye renje, nyika musina munhu anogaramo, uye hakuna mwanakomana wemunhu unopfuura namo.
\p
\v 44 Zvino ndicharanga Bheri muBhabhironi, uye ndichabudisa mumuromo make icho chaakamedza, uye marudzi haachazoyerereri kwariri; zvirokwazvo rusvingo rweBhabhironi rwuchawa.
\v 45 Budai mukati maro, vanhu vangu, mugonunura umwe neumwe mweya wake pakutsamwa kunopfuta kwaJehovha.
\v 46 Zvino zvimwe moyo wenyu uore mugotya runyerekupe rwuchanzwikwa panyika, nokuti kuchasvika runyerekupe ne\add rimwe\add* gore, uye shure kweizvi runyerekupe negore \add rinotevera\add*; nemhirizhonga panyika, uye mutongi achimukira mutongi.
\v 47 Naizvozvo tarira, mazuva anouya andichaita mutongo pamusoro pezvifananidzo zveBhabhironi; zvino nyika yaro yose ichanyara; uye vakaurawa varo vese vachawa mukati maro.
\v 48 Ipapo matenga nenyika nezvese zviri mazviri zvichaimbira Bhabhironi, nokuti vaparadzi vachavasvikira kubva kumaodzanyemba, anoreva Jehovha.
\v 49 Bhabhironi sezvarakawisisa vakaurawa vaIsraeri, saizvozvo vakaurawa vese vepanyika vachawa paBhabhironi.
\p
\v 50 Imwi makapukunyuka munondo, endai, musamira; rangarirai Jehovha muri kure, uye Jerusarema ngariuye pamoyo wenyu.
\v 51 Takanyara nokuti takanzwa kushoorwa, nyadzi dzakafukidza zviso zvedu, nokuti vatorwa vakapinda munzvimbo tsvene dzeimba yaJehovha.
\p
\v 52 Naizvozvo, tarira, mazuva anouya, anoreva Jehovha, andichaita mutongo pamusoro pezvifananidzo zvaro zvakavezwa, uye nemunyika yaro yose wakakuvara achagomera.
\v 53 Kunyange Bhabhironi rikakwira kumatenga, uye kunyange rikasimbisa kukwirira kwesimba raro, vaparadzi vachabva kwandiri vachiendako, anoreva Jehovha.
\p
\v 54 Kune inzwi rekuchema kubva kuBhabhironi, nekuparadzwa kukuru kubva panyika yeVaKaradhiya.
\v 55 Nokuti Jehovha waparadza Bhabhironi, ndokunyaradza mariri inzwi guru, mafungu avo paanoomba semvura zhinji dzakakura, ruzha rweinzwi ravo rwunobuda.
\v 56 Nokuti muparadzi wasvika pamusoro paro, pamusoro peBhabhironi; zvino vane simba varo vatapwa; uta hwavo hwavhunyaniwa; nokuti Jehovha Mwari wetsivo acha\add ri\add*ripira zvirokwazvo.
\p
\v 57 Zvino ndichadhakisa machinda aro, nevakachenjera varo, vatungamiriri varo, nevatongi varo, nevane simba varo; zvino vacharara hope dzekusingaperi ndokusamuka, anoreva Mambo, ane zita \add rinonzi\add* Jehovha wehondo.
\v 58 Anoreva seizvi Jehovha wehondo: Masvingo akafaranuka eBhabhironi achakoromorwa chose, nemasuwo aro akakwirira achapiswa nemoto; zvino vanhu vachashingairira pasina, nemarudzi achashingairira moto, kuti vanete.
\p
\v 59 Shoko Jeremiya muporofita raakaraira Seraya, mwanakomana waNeriya, mwanakomana waMaseya, paakaenda naZedhekia mambo waJudha kuBhabhironi mugore rechina rekutonga kwake. Zvino Seraya waiva mambo werunyararo.
\v 60 Jeremiya ndokunyora mubhuku chakaipa chose chaizouya paBhabhironi, mashoko awa ese akanyorwa kurwisana neBhabhironi.
\v 61 Zvino Jeremiya wakati kuna Seraya: Kana wasvika kuBhabhironi uchaona ugoverenga mashoko awa ose.
\v 62 Zvino uchati: Jehovha, imwi makataura pamusoro penzvimbo iyi kuti muchaigura, kuti kusava nemugari mairi kubva kumunhu kusvika kumhuka, asi ive matongo nekusingaperi.
\v 63 Zvino zvichaitika kuti wapedza kuverenga bhuku iri, uchasungirira ibwe pariri ndokurikandira mukati maFurati;
\v 64 ndokuti: Saizvozvo Bhabhironi richanyura, uye haringasimuki, nekuda kwechakaipa chandichauisa pamusoro paro, uye vachaneta. Anosvika pano mashoko aJeremiya.