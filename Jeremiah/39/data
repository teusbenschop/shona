\c 39
\s Jerusarema rinokundwa naVaKaradhiya
\p
\v 1 Zvino Jerusarema rakati rakundwa, negore repfumbamwe raZedhekia mambo waJudha, nomwedzi wegumi, Nebhukadhirezari mambo weBhabhironi akauya nehondo yake yese kuzorwa neJerusarema, ndokurikomba.
\v 2 Zvino negore regumi nerimwe raZedhekia, nomwedzi wechina, nezuva repfumbamwe romwedzi vakakoromora rusvingo rweguta,
\v 3 machinda ese amambo weBhabhironi akapinda, akagara pasi musuwo rapakati, vaiti Nerigarisharezeri, naSamigarinebho, naSherisekimu mukuru wavaranda, naNerigarisharezeri mukuru wen'anga, pamwe chete namachinda ese amambo weBhabhironi.
\p
\v 4 Zvino Zedhekia mambo waJudha navarwi vese vakati vachivaona vakatiza, vakabuda muguta vusiku, vachienda nenzira yokumunda wamambo, napasuwo raiva pakati pamasvingo maviri; akabuda achienda kumapani.
\v 5 Asi hondo yaVaKaradhiya yakadzingana navo, vakabata Zedhekia pamapani eJeriko; zvino vakati vamubata, vakaenda naye kuna Nebhukadhirezari mambo weBhabhironi paRibhira munyika yeHamati, iye akamutonga.
\v 6 Ipapo mambo weBhabhironi akauraya vanakomana vaZedhekia paRibhira iye akatarira; uye mambo weBhabhironi wakaurayawo vakuru vese vaJudha.
\v 7 Akatumburawo meso aZedhekia, akamusunga namaketani kuti amuise Bhabhironi.
\p
\v 8 VaKaradhiya vakapisa imba yamambo, nedzimba dzavanhu nomoto, vakakoromora masvingo Jerusarema.
\v 9 Ipapo Nebhuzaradhani mukuru wavarindi akatapa vanhu vakange vasara muguta, navashanduki vakange vauya kwaari, navamwe vanhu vakange vasara, akavaisa Bhabhironi.
\v 10 Asi Nebhuzaradhani mukuru wavarindi wakasiya munyika yaJudha vamwe varombo vavanhu, vakange vasina chinhu, akavapa minda yemizambiringa nemimwe minda nenguva iyo.
\p
\v 11 Nebhukadhirezari weBhabhironi akaraira Nebhuzaradhani mukuru wavarindi pamusoro paJeremiya, achiti:
\v 12 Mumubate, mumuchengete zvakanaka, murege kumuitira chakaipa; asi mumuitire sezvaanotaura kwamuri.
\v 13 Naizvozvo Nebhuzaradhani mukuru wavarindi akatuma nhume, naNebhushazibhani, mukuru wavaranda, naNerigarisharezeri mukuru wen'anga, navatariri vakuru vese vamambo weBhabhironi,
\v 14 ivo vakatuma nhume, vakanotora Jeremiya muruvazhe rwavarindi, vakamuisa kuna Gedharia mwanakomana waAhikami, mwanakomana waShafani, kuti aende naye kumusha kwake. Naizvozvo wakagara pakati pavanhu.
\p
\v 15 Zvino shoko raJehovha rakasvika kuna Jeremiya, panguva yaakange akapfigirwa muruvazhe rwavarindi, richiti:
\v 16 Enda, utaure naEbhedhimereki muKushi, uti: Zvanzi naJehovha wehondo, Mwari waIsraeri: Tarira, ndichaitira guta rino sezvandakareva, ndichariitira zvakaipa, handingariitira zvakanaka; zvichaitika nezuva iro iwe uchizviona.
\v 17 Asi iwe ndichakurwira nezuva iro, ndizvo zvinotaura Jehovha; iwe haungaiswi mumaoko avanhu vaunotya.
\v 18 Nokuti zvirokwazvo ndichakuponesa, haungaurawi nomunondo, asi hupenyu hwako huchava kwauri chinhu chakapambiwa, zvawakavimba neni, ndizvo zvinotaura Jehovha.