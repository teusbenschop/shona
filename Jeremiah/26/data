\c 26
\s Vanoda kuuraya Jeremiya pamusoro pokuporofita kwake
\p
\v 1 Zvino pakuvamba kokubata ushe hwaJehoiakimu mwanakomana waJosiya, mambo waJudha, shoko iri rakabva kuna Jehovha, richiti:
\v 2 Zvanzi naJehovha: Mira paruvazhe rweimba yaJehovha, uudze maguta ese aJudha, anouya kuzonamata mumba maJehovha, mashoko ese andinokuraira kuti uvaudze; usatapudza kunyange neshoko rimwe.
\v 3 Zvimwe vangateerera, vakadzoka umwe neumwe panzira yake yakaipa; kuti ndizvidembe pamusoro pezvakaipa zvandinofunga kuvaitira nokuda kwezvakaipa zvavo zvavanoita.
\v 4 Uti kwavari: Zvanzi naJehovha: Kana musingadi kundinzwa, kuti mufambe nomurairo wangu, wandakaisa pamberi penyu,
\v 5 kuti munzwe mashoko avaranda vangu vaporofita, vandinotuma kwamuri, ndichimuka mangwanani ndichivatuma, asi hamuna kunzwa;
\v 6 zvino ndichaita imba ino ive seShiro, neguta rino ndichariita chinhu chinotukwa namarudzi ese enyika.
\v 7 Vapristi navaporofita navanhu vese vakanzwa Jeremiya achitaura mashoko awa mumba maJehovha.
\p
\v 8 Zvino Jeremiya wakati apedza kutaura zvese zvaakange arairwa naJehovha kuti audze vanhu vese, vapristi navaporofita navanhu vese vakamubata, vachiti: Zvirokwazvo, uchafa iwe.
\v 9 Wakaporofitirei nezita raJehovha, uchiti: Imba ino ichava seShiro, guta rino richava dongo, risina unogaramo? Vanhu vese vakaunganira Jeremiya mumba maJehovha.
\p
\v 10 Zvino machinda aJudha akati anzwa zvinhu izvi, vakauya vachibva kuimba yamambo vakaenda kuimba yaJehovha, vakagara pasi panopindwa pasuwo idzva reimba yaJehovha.
\v 11 Ipapo vapristi navaporofita vakataura namachinda uye navanhu vese, vachiti: Munhu uyu wakafanira rufu, nokuti wakaporofitira guta rino zvakaipa, sezvamakanzwa nenzeve dzenyu.
\p
\v 12 Ipapo Jeremiya wakataura namachinda ese uye navanhu vese, achiti: Jehovha ndiye wakandituma kuti ndiporofitire imba ino neguta rino mashoko ese amakanzwa.
\v 13 Naizvozvo zvino natsai nzira dzenyu nezvamunoita, muteerere inzwi raJehovha Mwari wenyu; ipapo Jehovha uchazvidemba pamusoro pezvakaipa zvaakareva pamusoro penyu.
\v 14 Asi kana ndirini, tarirai, ndiri mumaoko enyu; ndiitirei zvakanaka nezvakarurama pakuona kwenyu.
\v 15 Asi muzive zvirokwazvo, kuti kana mukandiuraya ini, muchauisa mhosva yeropa risina mhaka pamusoro penyu, napamusoro peguta rino, napamusoro pavageremo; nokuti zvirokwazvo Jehovha wakandituma kwamuri kuti nditaure mashoko awa ese munzeve dzenyu.
\p
\v 16 Ipapo machinda navanhu vese vakati kuvapristi navaporofita: Munhu uyu haafaniri rufu, nokuti wakataura nesu nezita raJehovha Mwari wedu.
\v 17 Zvino vamwe vavakuru venyika vakasimuka, vakataura neungano yese yavanhu, vachiti,
\v 18 Mikaya muMorashitiri wakaporofita pamazuva aHezekia mambo waJudha; akataura navanhu vese vaJudha, achiti: Zvanzi naJehovha wehondo: Ziyoni richarimwa somunda, neJerusarema richava mirwi yamabwe, negomo reimba richaita senzvimbo dzakakwirira dzedondo.
\v 19 Ko Hezekia mambo waJudha, navaJudha vese vakamuuraya here? Ko haana kutya Jehovha, akanyengetera Jehovha, Jehovha akazvidemba pamusoro pezvakaipa zvaakange areva pamusoro pavo here? Saizvozvo tingatadzira mweya yedu kwazvo.
\p
\v 20 Uyezve, kwakange kuno munhu waiporofita nezita raJehovha, wainzi Uriya, mwanakomana waShemaia weKiriati-Jearimi; iye wakaporofita zvakaipa pamusoro peguta rino nenyika ino zvakafanana namashoko ese aJeremiya.
\v 21 Zvino mambo Jehoiakimu, navakuru vake vese, namachinda ese, vakati vanzwa mashoko ake, mambo akatsvaka kumuuraya; asi Uriya wakati achizvinzwa akatya, akatizira Egipita.
\v 22 Mambo Jehoiakini akatuma vanhu Egipita, vaiti Erinatani mwanakomana waAkibhori, navamwe vanhu naye, vaende Egipita,
\v 23 akanotora Uriya Egipita, vakauya naye kuna mambo Jehoiakimu, iye ndokumuuraya nomunondo, akakandira chitunha chake mumarinda avanhu vasingakudzwi.
\p
\v 24 Asi ruoko rwaAhikami mwanakomana waShafani rwakabatsira Jeremiya, vakasamuisa mumaoko avanhu kuti vamuuraye.