\c 36
\s Mashoko, akaporofitwa naJeremiya, anorahwa mutembere ndokupiswa namambo Jehoyakimu
\p
\v 1 Zvino negore rechina raJehoyakimu mwanakomana waJosiya, mambo waJudha, shoko iri rakasvika kuna Jeremiya richibva kuna Jehovha, richiti:
\v 2 Tora rugwaro rwakapetwa unyoremo mashoko ese andakakuudza pamusoro paIsraeri, napamusoro paJudha, napamusoro pamarudzi ese, kubva pazuva randakataura newe, kubva pamazuva aJosiya kusvikira zuva ranhasi.
\v 3 Zvimwe imba yaJudha vachanzwa zvakaipa zvese zvandinofunga kuvaitira, kuti vadzoke umwe neumwe panzira yake yakaipa, ndivakanganwire kuipa kwavo nezvivi zvavo.
\p
\v 4 Ipapo Jeremiya wakadana Bharuki mwanakomana waNeria, Bharuki akanyora parugwaro rwakapetwa mashoko ese aJehovha akabva mumuromo waJeremiya, aakataura kwaari.
\v 5 Jeremiya akaraira Bharuki, achiti: Ini ndakadziviswa, handigoni kupinda mumba maJehovha.
\v 6 Naizvozvo chienda iwe, undorava murugwaro rwakapetwa, mawanyora zvakabva pamuromo wangu, mashoko aJehovha zvinzwikwe nenzeve dzavanhu mumba maJehovha pazuva rokutsanya; uye uaravewo anzwikwe nenzeve dzavaJudha vese vanobuda mumaguta avo.
\v 7 Zvimwe kunyengetera kwavo kuchasvika pamberi paJehovha, vakadzoka umwe neumwe panzira yake yakaipa; nokuti kutsamwa nehasha zvakarehwa naJehovha pamusoro pavanhu ava zvakakura kwazvo.
\v 8 Bharuki mwanakomana waNeria akaita zvese sezvaakarairwa nomuporofita Jeremiya akarava mubhuku mashoko aJehovha mumba maJehovha.
\p
\v 9 Zvino negore rechishanu raJehoyakimu mwanakomana waJosiya, mambo waJudha, nomwedzi wepfumbamwe, vanhu vese veJerusarema, navanhu vese vakange vabva kumaguta aJudha vachiuya Jerusarema, vakatara zuva rokutsanya pamberi paJehovha.
\v 10 Ipapo Bharuki akarava mubhuku mashoko aJeremiya mumba maJehovha, mukamuri yaGemaria mwanakomana womunyori Shafani, muruvazhe rwokumusoro, pavaipinda pasuwo idzva reimba yaJehovha, vanhu vese vachizvinzwa nenzeve dzavo.
\p
\v 11 Zvino Mikaia mwanakomana waGemaria, mwanakomana waShafani, wakati anzwa mashoko ese aJehovha mubhuku,
\v 12 akaburukira kumba kwamambo, mukamuri yomunyori, wanei, machinda ese agerepo, vaiti: Erishama munyori, naDheraia mwanakomana waShemaia, naErinatani mwanakomana waAkibhori, naGemaria mwanakomana waShafani, naZedhekiya mwanakomana waHananiya, namachinda ese.
\v 13 Ipapo Mikaia akavaparidzira mashoko ese aakanzwa, Bharuki achirava mubhuku vanhu vachizvinzwa nenzeve dzavo.
\v 14 Naizvozvo machinda ese akatuma Jehudhi mwanakomana waNetania, mwanakomana waSheremiya, mwanakomana waKushi, kuna Bharuki, achiti: Bata muruoko rwako rugwaro rwakapetwa mawakarava zvichanzwika nenzeve dzavanhu, uuye. Ipapo Bharuki mwanakomana waNeria wakabata rugwaro rwakapetwa muruoko rwake, akaenda kwavari.
\v 15 Vakati kwaari: Zvino chigara pasi, uirave tinzwe nenzeve dzedu. Ipapo Bharuki wakavaravira vakanzwa nenzeve dzavo.
\v 16 Zvino vakati vanzwa mashoko ese, vakatarirana vachitya, vakati kuna Bharuki: Zvirokwazvo tichaudza mambo mashoko awa ese.
\v 17 Vakabvunza Bharuki, vachiti: Zvino chitiudza kuti wakanyora mashoko awa ese sei, achibva mumuromo make.
\v 18 Ipapo Bharuki akavapindura, akati: Wakandiparidzira mashoko awa ese nomuromo wake, ndikaanyora neingi mubhuku.
\v 19 Ipapo machinda akati kuna Bharuki: Endai mundovanda, iwe naJeremiya, kurege kuva nomunhu unoziva kwamuri.
\p
\v 20 Ivo ndokupinda kuna mambo muruvazhe, asi vakange vaviga rugwaro rwakapetwa mukamuri yomunyori Erishama; vakaudza mambo mashoko ese achizvinzwa nenzeve dzake.
\v 21 Ipapo mambo akatuma Jehudhi kundotora rugwaro rwakapetwa, iye akanorutora mukamuri yomunyori Erishama. Jehudhi akaravira mambo achizvinzwa nenzeve dzake, namachinda ese akange amire namambo ivo vachinzwa nenzeve dzavo.
\v 22 Zvino mambo wakange agere mumba yakavakirwa nguva yechando nomwedzi wepfumbamwe, moto uchipfuta pamberi pake pachaenga.
\v 23 Zvino Jehudhi wakati apedza kurava zvikamu zvitatu kana zvina, mambo ndokuzvicheka nebanga ndokuzvikandira mumoto wakange uri muchaenga, kusvikira rugwaro rwakapetwa rwese rwapedzwa nomoto wakange uri muchaenga.
\v 24 Asi havana kutya, kana kubvarura nguvo dzavo, kunyange mambo kunyange neumwe wavaranda vake vakanzwa mashoko awa ese.
\v 25 Erinatani naDheraia naGemaria vakange vanyengetera havo mambo kuti arege kupisa rugwaro rwakapetwa, asi haana kuvateerera.
\v 26 Mambo akaraira Jerameeri mwanakomana waAzirieri, naSheremiya mwanakomana waAbhidheeri, kuti vabate munyori Bharuki nomuporofita Jeremiya; asi Jehovha wakavavanza.
\p
\v 27 Zvino shoko raJehovha rakasvika kuna Jeremiya, mambo apisa rugwaro rwakapetwa, namashoko akange anyorwa naBharuki achibva mumuromo waJeremiya, richiti:
\v 28 Chitorazve rumwe rugwaro rwakapetwa unyoremozve mashoko ese okutanga, akange ari murugwaro rwakapetwa rwokutanga, rwakapiswa naJehoyakimu mambo waJudha.
\v 29 Uye pamusoro paJehoyakimu mambo wavaJudha, uti: Zvanzi naJehovha: Wapisa rugwaro urwu rwakapetwa, uchiti: Wanyorereimo uchiti: Zvirokwazvo mambo weBhabhironi uchauya kuparadza nyika ino, nokubvisapo vanhu nezvipfuwo?
\v 30 Naizvozvo zvanzi naJehovha pamusoro paJehoyakimu mambo waJudha: Haangavi neumwe uchagara pachigaro choushe chaDhavhidhi; chitunha chake chichakandirwa kunze masikati kana kuchipisa, novusiku kana kune chando chakachena.
\v 31 Ndichamurova iye navana vake navaranda vake nokuda kwezvakaipa zvavo; ndichauisa pamusoro pavo, napamusoro pavagere Jerusarema, napamusoro pavarume vaJudha, zvakaipa zvese zvandakareva pamusoro pavo, asi havana kuteerera.
\p
\v 32 Ipapo Jeremiya wakatora rumwe rugwaro rwakapetwa, akarupa munyori Bharuki, mwanakomana waNeria, iye akanyoramo mashoko ese akabva mumuromo waJeremiya, aiva mubhuku yakapiswa nomoto naJehoyakimu mambo waJudha, mamwe mashoko mazhinji akafanana nawo akawedzerwawo.