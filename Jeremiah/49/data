\c 49
\s Chirevo pamusoro paAmoni
\p
\v 1 Pamusoro pavana vaAmoni. Zvanzi naJehovha: Ko VaIsraeri havana vanakomana here? Havana vagari venhaka here? Ko Marikami wagarireiko nhaka yaGadhi, vanhu vake vanogarirei mumaguta ake?
\v 2 Naizvozvo zvanzi naJehovha: Tarirai, mazuva anosvika, andichanzwisa vanhu mhere yokurwa neRabha ravana vaAmoni; richaitwa murwi wamatongo; ipapo VaIsraeri vachadya nhaka yavakambodya nhaka yavo.
\p
\v 3 Wungudza iwe Heshibhoni, nokuti Ai raparadzwa, chemai imwi vakunda vaRebha, zvisungei zviuno namasaga, wungudzai, mumhanye kwese kwese pakati pezhowa, nokuti Marikami uchatapwa, iye navapristi namachinda ake pamwe chete.
\v 4 Unozvirumbidzireiko pamusoro pamipata, pamusoro pomupata wako unoyerera, iwe mukunda wokudzokera shure, iwe wokuvimba nefuma yako, uchiti: Ndianiko ungarwa neni?
\v 5 Tarira, ndichauisa pamusoro pako kutya vese vanokupoteredza, ndizvo zvinotaura Ishe, Jehovha wehondo; muchachingwa umwe neumwe ipo paakatarira, hakuna ungazounganidza vanodzungaira.
\v 6 Asi pashure ndichadzosa kutapwa kwavana vaAmoni, ndizvo zvinotaura Jehovha.
\p
\v 7 Pamusoro paEdhomu. Zvanzi naJehovha wehondo: Ko paTemani hapachina huchenjeri here? Mano arova kuna vakangwara here? Huchenjeri hwavo hwanyangarika here?
\v 8 Tizai, mudzoke, garai makadzika, imwi mugere paDhedhani; nokuti ndichauisa njodzi yaEsau pamusoro pake nenguva yandichamurova nayo.
\v 9 Kana vakohwi vemizambiringa vakasvika kwauri, havangasii mamwe mazambiringa angazokohiwa here? Kana mbavha dzikasvika vusiku havangaparadzi kusvikira varingana here?
\v 10 Ndakafukura Esau, ndazarura nzvimbo dzake dzakavanda, haangagoni kuvanda; vana vake vaparadzwa, nehama dzake nowokwake; iye haachipo.
\v 11 Siya nherera dzako, ini ndichadziraramisa, chirikadzi dzako ngadzivimbe neni.
\p
\v 12 Nokuti zvanzi naJehovha: Tarirai, vakange vasina kufanira kunwa pamukombe, vachanwa zvirokwazvo; ko zvino iwe ndiwe ucharegwa chose usingarohwi here? Haungaregwi usingarohwi, asi uchanwa zvirokwazvo.
\v 13 Nokuti ndakapika neni ndimene, ndizvo zvinotaura Jehovha kuti Bhozira richaitwa chishamiso nechinoshoorwa, nedongo rechinotukwa; maguta aro ese achava matongo nokusingaperi.
\p
\v 14 Ndakanzwa mashoko anobva kuna Jehovha, nhume yakatumwa pakati pamarudzi, ichiti: Unganai, muuye kuzorwa naro, musimukire kurwa.
\v 15 Nokuti tarirai, ndakakuita mudiki pakati pamarudzi, nounozvidzwa pakati pavanhu.
\v 16 Kana kuri kutyisa kwako, kuzvikudza komoyo wako kwakakunyengera, iwe ugere mumikaha yedombo, unozvisimbisa pakakwirira pazvikomo; kunyange ukavaka dendere rako pakakwirira segondo, ndichakubvisapo, ndizvo zvinotaura Jehovha.
\p
\v 17 Edhomu vachaitwa chishamiso, umwe neumwe unopfuura napo uchashamiswa, ucharidza muridzo pamusoro pamatambudziko avo ese.
\v 18 Sapakutsindikirwa kweSodhoma neGomora namamwe maguta akange ari pedo hakuna munhu uchagar amo, hakuna mwanakomana womunhu uchavamo ari mutorwa.
\v 19 Tarirai, uchauya seshumba achibva mumatenhere aJoridhani kuzorwa nohugaro hwakasimba; nokuti ndichavatizisapo pakarepo; wakatsaurwa ndiye wandichagadzapo; nokuti ndiani wakafanana neni? Ndiani uchanditarira nguva? Mufudzi ungamira pamberi pangu ndiani?
\p
\v 20 Naizvozvo chinzwai chirevo chaJehovha chaakatema pamusoro paEdhomu, nemifungo yake yaakafunga pamusoro pavagere paTemani. Zvirokwazvo vachavakwekweredza, ivo vadiki vamapoka avo; zvirokwazvo mafuro avo achashamiswa pamusoro pavo.
\v 21 Nyika inodedera nokuda komubvumo wokuwira kwavo pasi; kuchema kuripo kunonzwika kusvikira kuGungwa Dzvuku.
\v 22 Tarirai, uchakwira achibhururuka segondo, uchatambanudzira mapapiro ake kuzorwa neBhozira, nezuva iro moyo yemhare dzaEdhomu ichaita somoyo womukadzi pakurwadziwa kwake.
\s Chirevo pamusoro peDhamasiko
\p
\v 23 Pamusoro peDhamasiko. Hamati ranyadziswa, neAripadhi, nokuti akanzwa mashoko akaipa, akanyauka; kutambudzika kuripo pagungwa, harigoni kuzorora.
\v 24 Dhamasiko rapera simba, rakatendeukira kutiza, rakabatwa nokudedera; rakabatwa nokurwadziwa nokuchema somukadzi unosurumuka.
\v 25 Haiwa, guta rairumbidzwa rakasiiwa sei, iro guta romufaro wangu?
\v 26 Naizvozvo majaya aro achawira pasi munzira dzaro, varwi vese vachanyarara nezuva iro ndizvo zvinotaura Jehovha wehondo.
\v 27 Ndichabatidza moto murusvingo rweDhamasiko, uchaparadza dzimba dzoushe dzaBheni-Hadhadhi.
\s Chirevo pamusoro paKedhari neHazori
\p
\v 28 Pamusoro paKedhari napamusoro poushe hweHazori hwakakundwa naNebhukadhirezari mambo weBhabhironi. Zvanzi naJehovha: Simukai, muende kuna Kedhari, mundoparadza vanhu vokumabvazuva.
\v 29 Vachatora matende avo namapoka avo amakwai, vachazvitorera micheka yavo inoremberedzwa, nemidziyo yavo yese, namakamera avo vachienda nazvo; vachadanidzira kwavari, vachiti: Zvinotyisa zviripo kumativi ose!
\v 30 Tizai, endai kure, garai makadzika, imwi vagere Hazori, ndizvo zvinotaura Jehovha; nokuti Nebhukadhirezari mambo weBhabhironi wakarangana pamusoro penyu, wakakufungirai mano akaipa.
\v 31 Simukai, muende kundorwa norudzi rwakazorora, runogara rusina hanya, ndizvo zvinotaura Jehovha; rusina masuwo kana zvipfigiso, runogara rwega.
\v 32 Makamera avo achatapwa nezvipfuwo zvavo zvizhinji zvichapambiwa; ndichavaparadzira kumativi ese kunobva mhepo, ivo vakaveurwa mativi evhudzi ravo, ndichavauyisira njodzi yavo ichibva kumativi ese ndizvo zvinotaura Jehovha.
\v 33 Hazori huchava hugaro hwamakava, nedongo nokusingaperi; hakuna munhu ungagaramo, hakuna mwanakomana womunhu uchavamo ari mutorwa.
\s Chirevo pamusoro paEramu
\p
\v 34 Shoko raJehovha, rakasvika kumuporofita Jeremiya pamusoro paEramu, pakutanga kokubata ushe kwaZedhekia mambo waJudha, richiti:
\v 35 Zvanzi naJehovha wehondo: Tarirai, ndichavhuna huta hwaEramu, icho chinhu chikuru chesimba ravo.
\v 36 Ndichauyisira pamusoro paEramu mhepo ina dzichibva kumativi mana okudenga, ndichavaparadzira kumativi iwo mana kunobva mhepo; hakungavi norudzi rumwe kusingasviki ivo vakadzingwa vaEramu.
\v 37 Ndichavhundusa Eramu pamberi pavavengi vavo napamberi pavanotsvaka kuvauraya; ndichauisa zvakaipa pamusoro pavo, iko kutsamwa kwangu kukuru, ndizvo zvinotaura Jehovha; ndichatuma munondo uvateverere kusvikira ndavapedza.
\v 38 Ndichaisa chigaro changu choushe maEramu, ndiparadze mambo namachinda vabvepo ndizvo zvinotaura Jehovha.
\p
\v 39 Asi namazuva okupedzisira ndichadzosazve kutapwa kwaEramu, ndizvo zvinotaura Jehovha.