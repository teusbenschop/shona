\c 29
\s Rugwaro rwaJeremiya kuvaJudha vakatapwa
\p
\v 1 Zvino awa ndiwo mashoko orugwaro rwakatumwa nomuporofita Jeremiya ari paJerusarema kuvakuru vakange vasara kuna vakatapwa, nokuvapristi nokuvaporofita, nokuvanhu vese, vakange vakatapwa paJerusarema naNebhukadhinezari, vakaiswa Bhabhironi,
\v 2 shure kokubva paJerusarema kwamambo Jekoniya, namai vake, navatenwa, namachinda aJudha neeJerusarema, navavezi, navapfuri,
\v 3 noruoko rwaErasa, mwanakomana waShafani, naGemaria, mwanakomana waHirikiya, vakange vatumwa Bhabhironi naZedhekia mambo waJudha kuna Nebhukadhinezari mambo weBhabhironi, achiti:
\v 4 Zvanzi naJehovha wehondo, Mwari waIsraeri, kuna vese vakatapwa, vandakatapisa Jerusarema vaiswe Bhabhironi:
\v 5 Zvivakirei dzimba, mugaremo; simai minda, mudye zvibereko zvayo;
\v 6 wanai vakadzi, mubereke vanakomana navanasikana; wanisai vanakomana venyu vakadzi, navanasikana venyu muvaise kuvarume, kuti vabereke vanakomana navanasikana, muwandeko, murege kutapudzwa.
\v 7 Mutsvake rugare rweguta kwandakakutapisai, murinyengeterere kuna Jehovha; nokuti norugare rwaro imwi muchava norugarewo.
\p
\v 8 Nokuti zvanzi naJehovha wehondo, Mwari waIsraeri: Vaporofita venyu, vari pakati penyu, navauki venyu, ngavarege kukunyengerai; regai kuteerera kurota kwenyu kwamunoroteswa.
\v 9 Nokuti vanokuporofitirai nhema nezita rangu, ini handina kuvatuma, ndizvo zvinotaura Jehovha.
\p
\v 10 Nokuti zvanzi naJehovha: Kana makore makumi manomwe aperera Bhabhironi, ndichakushanyirai, nokukusimbisirai shoko rangu rakanaka, ndichikudzoserai kunzvimbo ino.
\v 11 Nokuti ndinoziva ndangariro dzandinorangarira pamusoro penyu, ndizvo zvinotaura Jehovha, ndangariro dzorugare, dzisati dziri dzezvakaipa, kuti ndikupei mugumo une tariro.
\v 12 Muchadana kwandiri, muchanonyengetera kwandiri, neni ndichakunzwai.
\v 13 Muchanditsvaka, mukandiwana, kana muchinditsvaka nomoyo wenyu wese.
\v 14 Ndichawanikwa nemi, ndizvo zvinotaura Jehovha, ndichakudzosai pakutapwa kwenyu, nokukuunganidzai kumarudzi ese, nokunzvimbo dzese kwandakange ndakudzingirai, ndizvo zvinotaura Jehovha; ndichakudzoseraizve kunzvimbo kwandakange ndakutapisai.
\p
\v 15 Zvamakati, Jehovha wakatimutsira vaporofita paBhabhironi;
\v 16 zvanzi naJehovha pamusoro pamambo ugere pachigaro choushe chaDhavhidhi, napamusoro pavanhu vese vagere muguta rino, idzo hama dzenyu dzisina kuenda nemwi pakutapwa kwenyu;
\v 17 zvanzi naJehovha wehondo: Tarirai, ndichatuma pamusoro pavo munondo, nenzara, nehosha yakaipa, ndichavaita samaonde akaipa kwazvo, asingabviri kudyiwa nokuipa kwawo.
\v 18 Ndichateverera nomunondo, nenzara, nehosha yakaipa; ndichavaita chinhu chinotyisa ushe hwese hwenyika, vave chinhu chinotukwa, nechishamiso, nechinoridzirwa muridzo, nechinoshoorwa pakati pamarudzi ese kwandakavadzingira;
\v 19 zvavasina kuteerera mashoko angu, ndizvo zvinotaura Jehovha, andakatuma kwavari navaranda vangu vaporofita, ndichimuka mangwanani ndichivatuma; asi makaramba kuteerera, ndizvo zvinotaura Jehovha.
\p
\v 20 Naizvozvo chinzwai shoko raJehovha, imwi mese makatapwa, vandakadzinga paJerusarema ndikavaisa Bhabhironi.
\v 21 Zvanzi naJehovha wehondo, Mwari waIsraeri, pamusoro paAhabhi mwanakomana waKoraia, napamusoro paZedhekia mwanakomana waMaaseia, vanokuporofitirai nhema nezita rangu: Tarirai, ndinovaisa muruoko rwaNebhukadhirezari mambo weBhabhironi; iye uchavauraya pamberi penyu;
\v 22 vatapwa vese vaJudha, vari Bhabhironi, vachatora kwavari shoko rokutuka naro, vachiti: Jehovha akuite saZedhekia uye saAhabhi, vakagochwa pamoto namambo weBhabhironi.
\v 23 Nokuti vakaita nohupenzi pakati paIsraeri, vakaita hupombwe navakadzi vovokwavo, vakareva mashoko enhema nezita rangu, andisina kuvaraira; ini ndini ndinoziva, ndini chapupu, ndizvo zvinotaura Jehovha.
\p
\v 24 Zvino kuna Shemaia muNeheramite, unofanira kutaura uchiti:
\v 25 Zvanzi naJehovha wehondo, Mwari waIsraeri: Zvawakatuma magwaro nezita rako kuvanhu vese vari paJerusarema, nokuna Zefaniya mwanakomana womupristi Maaseia, nokuvapristi vese, uchiti:
\v 26 Jehovha wakakuita mupristi panzvimbo yomupristi Jehoiadha, kuti mumba maJehovha muve navatariri, kuti asunge mumatanda namaketani umwe neumwe unopenga, achizviita muporofita.
\v 27 Ko zvino wakaregerei kutuka Jeremiya weAnatoti, unozviita muporofita pamberi penyu,
\v 28 zvaakatuma shoko kwatiri paBhabhironi, achiti: Nguva irefu, vakai dzimba mugaremo; simai minda, mudye zvibereko zvayo?
\v 29 Zvino mupristi Zefaniya akaravira muporofita Jeremiya rugwaro urwu.
\p
\v 30 Ipapo shoko raJehovha rakauya kuna Jeremiya, richiti:
\v 31 Tumira vakatapwa vese shoko rinoti: Zvanzi naJehovha pamusoro paShemaia muNeheramiti: Shemaia zvaakakuporofitirai, ini ndisina kumutuma, akakutendisai nhema,
\v 32 naizvozvo zvanzi naJehovha: Tarirai, ndicharova Shemaia muNeheramiti, navana vake; haangavi nomunhu ungagara pakati pavanhu ava, uye haangaoni zvakanaka zvandichaitira vanhu vangu ndizvo zvinotaura Jehovha nokuti wakataura zvinomukira Jehovha.