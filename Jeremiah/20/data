\c 20
\s Jeremiya anosungwa nokurohwa nomupristi Pashuri
\p
\v 1 Zvino Pashuri, mwanakomana womupristi Imeri, mutariri mukuru mumba maJehovha, wakanzwa Jeremiya achiporofita zvinhu izvi.
\v 2 Ipapo Pashuri wakarova muporofita Jeremiya, akamusunga mumatanda aiva pasuwo rokumusoro raBhenjamini, raiva mumba maJehovha.
\v 3 Zvino fume mangwanani Pashuri akasunungura Jeremiya pamatanda. Ipapo Jeremiya akati kwaari: Jehovha haana kukutumidza zita rinonzi Pashuri, asi rinonzi Magorimisabhibhi.
\v 4 Nokuti zvanzi naJehovha: Tarira, ndinokuita chinhu chinotyisa, chichakutyisa iwe umene neshamwari dzako dzese; vachaparadzwa nomunondo wavavengi vavo, meso ako achazviona; ndichaisa Judha rese mumaoko amambo weBhabhironi, iye uchavatapira Bhabhironi, nokuvauraya nomunondo.
\v 5 Uyezve, ndichaisa fuma yese yeguta rino, nezvese zvavakawana, nezvese zvavo zvinokosha, zvirokwazvo, nefuma yese yamadzimambo aJudha, ndichazviisa mumaoko avavengi vavo; ivo vachavapamba, nokuvatapa, nokuenda navo Bhabhironi.
\v 6 Newe Pashuri, navese vagere mumba mako, muchatapwa, iwe uchanosvika Bhabhironi, uchanofirapo, nokuvigwapo, iwe neshamwari dzako dzese, dzawaiporofitira nhema.
\p
\v 7 Imwi Jehovha makandigombedzera, ndikagombedzerwa; imwi mune simba kupfuureni, mukakunda; ndakaitwa chinhu chinosekwa zuva rese, umwe neumwe unondiseka.
\v 8 Nokuti ndinoti kana ndotaura, ndodanidzira; ndinodanidzira, ndichiti: Zvinoitwa nesimba nokuparadza nokuti shoko raJehovha rakaitwa kwandiri chinhu chinoshoorwa, nechinhu chinosekwa zuva rese.
\v 9 Kana ndichiti: Handichamurangariri, kana kutaura nezita rake, ipapo mumoyo mangu mava somoto unopfuta, wakapfigirwa mumapfupa angu; ndaneta nokutsungirira, handichagoni.
\v 10 Nokuti ndakanzwa makuhwa avazhinji, zvinotyisa pamativi ese. Pomerai, isu tigomupomera, ndizvo zvinotaura shamwari dzangu dzese dzinodikanwa neni, vanotarira kuparadzwa kwangu; zvimwe uchanyengerwa, tikamukunda, tikazvitsivira kwaari.
\v 11 Asi Jehovha uneni semhare inotyisa; saka vamanikidzi vangu vachagumburwa, havangakundi; vachanyadziswa kwazvo, nokuti havana kuita nohuchenjeri, nokunyadzwa nokusingaperi, kusingazokanganikwi.
\v 12 Asi imwi Jehovha wehondo, imi, munoidza vakarurama, munoona itsvo nomoyo, ngandione kutsiva kwenyu kwavari; nokuti ndakakuzarurirai imwi mhaka yangu.
\v 13 Imbirai Jehovha, rumbidzai Jehovha; nokuti wakarwira mweya wounoshaiwa pamaoko avaiti vezakaipa.
\p
\v 14 Zuva randaberekwa naro ngaritukwe, zuva randakaberekwa namai vangu ngarirege kuropafadzwa.
\v 15 Munhu ngaatukwe wakazivisa baba vangu shoko rokuti: Maberekerwa mwanakomana, akavafadza kwazvo.
\v 16 Munhu uyo ngaave samaguta akaparadzwa naJehovha, akasazvidemba; ngaanzwe kuchema mangwanani nemhere panguva yamasikati;
\v 17 zvaakarega kundiuraya ndichiri muchizvaro; saizvozvo mai vangu vangadai vaiva bwiro hwangu, vairamba vane mimba.
\v 18 Ndakabudireiko pachizvaro, kuti ndione kutambudzika nokuchema, kuti mazuva angu apere nokunyadziswa?