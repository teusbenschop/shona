\c 19
\s Kuparadzwa kweJerusarema kunofananidzwa nechirongo chakaputsika
\p
\v 1 Zvanzi naJehovha: Enda undotenga chirongo chakaumbwa nomuumbi wehari, unavamwe vakuru vavanhu navamwe vakuru vavapristi;
\v 2 ipapo uende kumupata womwanakomana waHinomi, uripo pavanopinda pasuwo rezvaenga zvehari uparidzirepo mashoko andichakuudza;
\v 3 uti: Inzwai shoko raJehovha, imwi madzimambo aJudha navagere Jerusarema, zvanzi naJehovha wehondo, Mwari waIsraeri: Tarirai, ndichauisa zvakaipa pamusoro penzvimbo ino, nzeve dzomumwe neumwe unozvinzwa dzichawunga.
\v 4 Nokuti vakandisiya, vakashandura nzvimbo ino, vakapisirapo zvinonhuhwira kuna vamwe vamwari vavakange vasingazivi, ivo namadzibaba avo namadzimambo aJudha, vakazadza nzvimbo ino neropa ravasina mhosva,
\v 5 vakavaka nzvimbo dzakakwirira dzaBhaari, kuti vapisire Bhaari vanakomana vavo pamoto zvive zvipiriso zvinomupisirwa; izvo, zvandisina kuvaraira, kana kuzvitaura, zvandisina kufunga mumoyo mangu.
\v 6 Naizvozvo tarirai, mazuva anouya ndizvo zvinotaura Jehovha nzvimbo ino haichazonzi Tofeti, kana Mupata womwanakomana waHinomi, asi Mupata woKuurawa.
\v 7 Ndichakonesa mano aJudha naveJerusarema panzvimbo ino; ndichavawisa nomunondo pamberi pavavengi vavo, uye namaoko avanotsvaka kuvauraya; zvitunha zvavo ndichazvipa shiri dzokudenga nezvikara zvenyika, zvive zvokudya zvazvo.
\v 8 Guta rino ndichariita chishamiso nechinhu chinoridzirwa muridzo; umwe neumwe unopfuura napo uchashamiswa achiridza muridzo nokuda kwamatambudziko aro ese.
\v 9 Ndichavadyisa nyama yavanakomana vavo nenyama yavanasikana vavo; umwe neumwe uchadya nyama yeshamwari yake pakukombwa kwaro napakumanikidzwa kwavachamanikidzwa nako navavengi vavo navanotsvaka kuvauraya.
\v 10 Zvino unofanira kuputsa chirongo pamberi pavarume vakaenda newe,
\v 11 ugoti kwavari: Zvanzi naJehovha wehondo: Saizvozvo ndichaputsa vanhu ava neguta rino, sezvinoputswa mudziyo womuumbi wehari, usingabviri kuzogadzirwazve; zvino vachaviga vakafa paTofeti nokuti kuchashaikwa imwe nzvimbo.
\v 12 Ndizvo zvandichaitira nzvimbo ino navagerepo, ndiite guta rino seTofeti ndizvo zvinotaura Jehovha.
\v 13 Dzimba dzeJerusarema, nedzimba dzamadzimambo aJudha, dzakasvibiswa, dzichaita senzvimbo yeTofeti, idzo dzimba dzese dzavakapisira pamatenga adzo zvinonhuhwira kuhondo dzokudenga, nokudururira vamwe vamwari zvipo zvinodururwa.
\p
\v 14 Ipapo Jeremiya wakabva Tofeti, kwaakange atumwa naJehovha kundoporofita, akanomira muruvazhe rweimba yaJehovha, akati kuvanhu vese:
\v 15 Zvanzi naJehovha wehondo, Mwari waIsraeri: Tarirai, ndichauisa pamusoro peguta rino napamusoro pemisha yaro yese, zvakaipa zvese zvandakataura pamusoro paro; nokuti vakaomesa mitsipa yavo, kuti varege kunzwa mashoko angu.