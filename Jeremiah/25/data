\c 25
\s Kurohwa kwaJudha pamwe chete namamwe marudzi avanhu
\p
\v 1 Shoko, rakauya kuna Jeremiya pamusoro pavanhu vese vaJudha, negore rechina raJehoiakimu, mwanakomana waJosiya, mambo waJudha; ndiro gore rokutanga raNebhukadhirezari mambo weBhabhironi,
\v 2 iro rakataurwa nomuporofita Jeremiya kuvanhu vese vaJudha, navese vagere Jerusarema, achiti:
\v 3 Kubva pagore regumi namatatu raJosiya mwanakomana waAmoni, mambo wavaJudha, kusvikira pazuva rino, makore awa ana makumi maviri namatatu, shoko raJehovha raiuya kwandiri, ndikakutaurirai, ndichimuka mangwanani, ndichitaura; asi imwi hamuna kuteerera.
\v 4 Jehovha wakatuma kwamuri varanda vake vese vaporofita, achimuka mangwanani, achivatuma, asi imwi hamuna kuteerera, kana kurerekera nzeve dzenyu kuti munzwe,
\v 5 vachiti: Dzokai zvino umwe neumwe panzira yake yakaipa, napazvakaipa zvamunoita, mugare munyika yamakapiwa naJehovha, imwi namadzibaba enyu, kubva kare nakare kusvikira pakusingaperi,
\v 6 regai kutevera vamwe vamwari kuti muvashumire, nokuvanamata, murege kunditsamwisa namabasa amaoko enyu; ini ndigorega kukuitirai zvakaipa.
\v 7 Asi hamuna kunditeerera, ndizvo zvinotaura Jehovha, kuti munditsamwise namabasa amaoko enyu, muitirwe zvakaipa.
\p
\v 8 Naizvozvo, ndizvo zvinotaura Jehovha wehondo, zvamusina kunzwa mashoko angu,
\v 9 tarirai, ndichatuma shoko kumarudzi ese ari kurutivi rwekumaodzanyemba, ndivauyise, nokuna Nebhukadhirezari mambo weBhabhironi, muranda wangu, ndivauyise varwe nenyika ino, navageremo, namarudzi awa ese akaipoteredza; ndichavaparadza chose, nokuvaita chishamiso nechinoridzirwa muridzo, namatongo nokusingaperi.
\v 10 Ndichabvisawo kwavari inzwi rokuseka nenzwi rokufara, nenzwi rechikomba, nenzwi romwenga, nenzwi ramakuyo, nechiedza chomwenje.
\v 11 Nyika ino yese richava dongo, nechishamiso, marudzi awa achabatira mambo weBhabhironi makore ana makumi manomwe.
\v 12 Zvino kana makore ana makumi manomwe apera ndizvo zvinotaura Jehovha ndicharova mambo weBhabhironi, norudzi urwo pamusoro pezvakaipa zvavo, nenyika yaVaKaradhiya; ndichaiita matongo nokusingaperi.
\v 13 Ndichauisa pamusoro penyika iyo mashoko angu ese andakataura pamusoro payo, zvese zvakanyorwa mubhuku iyi, zvakaporofitwa naJeremiya pamusoro pamarudzi ese.
\v 14 Nokuti marudzi mazhinji namadzimambo makuru vachavasunga ivo vamene vave varanda vavo; ini ndichavaripira zvakaenzana nokubata kwavo, nezvakaenzana nebasa ramaoko avo.
\p
\v 15 Nokuti Jehovha Mwari waIsraeri, wakati kwandiri: Tora mukombe uyu wewaini yokutsamwa kwangu paruoko rwangu, umwisepo marudzi ese andinokutumira kwaari.
\v 16 Vachamwa, nokudzedzereka, nokupenga, nokuda komunondo wandichatuma pakati pavo.
\v 17 Ipapo ndakatora mukombe paruoko rwaJehovha, ndikamwisa marudzi ese, andakatumirwa kwaari naJehovha;
\v 18 vaiti Jerusarema, namaguta aJudha, namadzimambo awo, namachinda awo, kuti vaitwe dongo, nechishamiso, nechinoridzirwa muridzo, nechinotukwa, sezvazvakaita nhasi.
\v 19 NaFarao mambo navaranda vake, namachinda ake, navanhu vake vese;
\v 20 namarudzi ese akavhengana, namadzimambo ese enyika yeUzi, namadzimambo ese enyika yaVaFirisitia, neAshikeroni, neGaza, neEkironi, navakasara veAshidhodhi;
\v 21 naEdhomu, naMoabhu, navana vaAmoni;
\v 22 namadzimambo ese eTire, namadzimambo ese eSidhoni, namadzimambo echiwi chiri mhiri kwegungwa;
\v 23 neDhedhani, neTema, neBhuzi, navese vakaveurwa vhudzi ravo kumativi;
\v 24 namadzimambo ese eArabhiya, namadzimambo ese amarudzi akavhengana vanogara kurenje;
\v 25 namadzimambo ese eZimiri, namadzimambo ese eEramu, namadzimambo ese avaMedhiya;
\v 26 namadzimambo ese okumaodzanyemba, kure napedo, umwe nomumwe, neushe hwese hwenyika, huri pasi pese; mambo weSheshaki uchanwa shure kwazvo.
\p
\v 27 Zvino iwe uti kwavari: Zvanzi naJehovha wehondo, Mwari waIsraeri: Imwai, mubatwe, murutse, muwe, murege kuzosimukazve, nokuda komunondo wandichatuma pakati penyu.
\v 28 Zvino kana vachiramba kutora pamukombe paruoko rwako kuti vamwe, ipapo uti kwavari: Zvanzi naJehovha wehondo: Munofanira kumwa, zvirokwazvo!
\v 29 Nokuti tarirai ndinotanga kuitira zvakaipa guta rakatumidzwa nezita rangu; zvino imwi mungaregwa chose musingarohwi here? Hamungaregwi musingarohwi; nokuti ndichadana munondo pamusoro pavese vagere panyika, ndizvo zvinotaura Jehovha wehondo.
\v 30 Naizvozvo iwe uvaporofitire mashoko awa ese, uti kwavari: Jehovha uchaomba ari kumusoro, uchabudisa inzwi rake ari pahugaro hwake hutsvene; uchaombera mafuro ake; uchapururudzira vese vagere panyika, sezvinoita vanotsika mazambiringa.
\v 31 Mubvumo uchasvika pamugumo wenyika pamene; nokuti Jehovha une gakava namarudzi; uchatonga nyama yese; kana vari vakaipa, uchavaisa kumunondo, ndizvo zvinotaura Jehovha.
\p
\v 32 Zvanzi naJehovha wehondo: Tarirai, zvakaipa zvichabuda kuno rumwe rudzi zvichienda kuno rumwe rudzi, nedutu guru remhepo richamutswa kumigumo yenyika.
\v 33 Nezuva iro vakaurawa naJehovha vachavapo kubva kunomumwe mugumo wenyika kusvikira kunomumwe mugumo wenyika; havangachemwi, kana kuunganidzwa, kana kuvigwa; vachava mupfudze pasi pese.
\p
\v 34 Wungudzai, imwi vafudzi, mucheme; wumburukai mumadota, imwi vakuru vamapoka; nokuti mazuva okuurawa kwenyu asvika kwazvo, nookuparadzirwa kwenyu, muchawira pasi somudziyo unodikanwa.
\v 35 Vafudzi vachashaiwa matizire, navakuru vamapoka mupukunyukire.
\v 36 Inzwai inzwi rokuchema kwavafudzi, nokuwungudza kwavakuru vamapoka! Nokuti Jehovha unoparadza mafuro avo.
\v 37 Mafuro orugare anoparadzwa nokutsamwa kukuru kwaJehovha.
\v 38 Wakabva paanovanda seshumba; nokuti nyika yavo yava chishamiso, nokuda kokunyanya komunondo unomanikidza, uye nokuda kokutsamwa kwake kukuru.