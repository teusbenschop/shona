\c 7
\s Kusvika kwemafashame
\p
\v 1 Zvino Jehovha wakati kuna Nowa: Pinda iwe neimba yako yese muareka, nokuti iwe ndakuona wakarurama pamberi pangu pazera iri.
\v 2 Pamhuka yese yakachena uzvitorere nomwe nomwe, mukono nehadzi yayo; nepamhuka isina kuchena mbiri, mukono nehadzi yayo.
\v 3 Nepashiri yematenga nomwe-nomwe, mukono nehadzi, kuchengetedza mbeu iri mhenyu pachiso chenyika yese.
\v 4 Nokuti kwasara mazuva manomwe, ndichanaisa mvura panyika mazuva makumi mana neusiku makumi mana, uye chese chiripo chandakaita ndichaparadza kubva pachiso chenyika.
\v 5 Zvino Nowa wakaita sezvese Jehovha zvaakamuraira.
\v 6 Zvino Nowa wakange ari wemakore mazana matanhatu apo mafashame emvura ari pamusoro penyika.
\p
\v 7 Nowa ndokupinda, nevanakomana vake nemukadzi wake nevakadzi vevanakomana vake vanaye muareka, nekuda kwemvura yemafashame.
\v 8 Pamhuka dzakachena, nepamhuka dzisina kuchena, nepashiri, nechimwe nechimwe chinokambaira pamusoro penyika,
\v 9 zviviri zviviri zvakauya kuna Nowa muareka, mukono nehadzi, Mwari sezvaakaraira Nowa.
\v 10 Zvino zvakaitika shure kwemazuva manomwe, kuti mvura yemafashame yakava pamusoro penyika.
\p
\v 11 Mugore remazana matanhatu reupenyu hwaNowa, mumwedzi wechipiri, pazuva regumi nemanomwe remwedzi, nezuva iri zvitubu zvese zvepakadzika-dzika zvakadzuturwa, nemawindo emafashame ematenga akazarurwa.
\v 12 Zvino mvura ikava pamusoro penyika mazuva makumi mana neusiku makumi mana.
\v 13 Nezuva iro rakadaro wakapinda Nowa naShemu naHamu naJafeti, vanakomana vaNowa, nemukadzi waNowa, nevakadzi vatatu vevanakomana vake pamwe navo muareka;
\v 14 ivo, nemhuka imwe neimwe nerudzi rwayo, nechipfuwo chese nerudzi rwacho, nechinokambaira chese chinokambaira panyika nerudzi rwacho, nechinobhururuka chese nerudzi rwacho, shiri imwe neimwe yebapiro rimwe nerimwe.
\v 15 Zvino zvakapinda kuna Nowa muareka, zviviri zviviri zvenyama yese ine mweya weupenyu.
\v 16 Nezvakapinda, zvakapinda mukono nehadzi panyama yese, Mwari sezvaakamuraira. Jehovha akapfiga \add musuwo\add* shure kwake.
\p
\v 17 Zvino mafashame akavapo panyika mazuva makumi mana; mvura ndokuwanda, ndokusimudza areka, ikasimuka pamusoro penyika.
\v 18 Mvura ndokusimba, ndokuwanda kwazvo pamusoro penyika; areka ndokufamba pamusoro pechiso chemvura.
\v 19 Zvino mvura yakasimba zvikurusa panyika, makomo marefu ese ari pasi pematenga ese ndokufukidzwa.
\v 20 Makubhiti gumi nemashanu mvura yakasimba, makomo ndokufukidzwa.
\v 21 Nenyama yese yaifamba pamusoro penyika ikaparara, yeshiri neyechipfuwo neyemhuka neyechese chinokambaira, chinokambaira pamusoro penyika, nemunhu wese.
\v 22 Chese chine kufema kwemweya weupenyu mumhino dzacho, pachese chakange chiri pakaoma pasi, chakafa.
\v 23 Kwakaparadzwa chese chaivapo, chaiva pachiso chepasi, kubva kumunhu kusvika kuchipfuwo, kusvika kune chinokambaira, uye kusvika kushiri yematenga, zvakaparadzwa panyika. Nowa ega ndokusara, nezvaiva naye muareka.
\v 24 Mvura ndokusimba pamusoro penyika mazuva zana nemakumi mashanu.
