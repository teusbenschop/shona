\c 20
\s Abhurahama naAbhimereki
\p
\v 1 Zvino Abhurahama wakafamba kubva ipapo kuenda kunyika yekuchamhembe, ndokugara pakati peKadheshi neShuri, ndokuva mutorwa muGerari.
\v 2 Abhurahama ndokuti maererano naSara mukadzi wake: Ihanzvadzi yangu. Zvino Abhimereki mambo weGerari wakatuma nhume ndokutora Sara.
\v 3 Asi Mwari wakauya kuna Abhimereki muchiroto usiku, ndokuti kwaari: Tarira, wakafa nekuda kwemukadzi wawatora, nokuti wakaroorwa kumurume.
\v 4 Asi Abhimereki waiva asina kuswedera kwaari. Zvino wakati: Ishe, muchaurayawo rudzi rwakarurama here?
\v 5 Haasi iye here wati kwandiri: Ihanzvadzi yangu? Naiye, iyewo wati: Ihanzvadzi yangu. Pakururama kwemoyo wangu nepakuchena kwemaoko angu ndaita izvi.
\v 6 Mwari ndokuti kwaari muchiroto: Neni ndinoziva kuti wakaita ichi pakururama kwemoyo wako; neniwo ndikakudzivisa kuti urege kunditadzira; naizvozvo handina kukutendera kumubata.
\v 7 Naizvozvo ikozvino dzosera mukadzi wemurume, nokuti muporofita; zvino achakunyengeterera ugorarama; asi kana ukasamudzosera, ziva kuti uchafa zvirokwazvo, iwe nevose vako.
\v 8 Abhimereki ndokumuka mangwanani-ngwanani, ndokudana varanda vake vese, ndokutaura mashoko awa ose munzeve dzavo; varume ndokutya zvikuru.
\v 9 Abhimereki ndokudana Abhurahama, ndokuti kwaari: Chii chawatiitira? Uye chii chandakutadzira, kuti uuise pamusoro pangu nepamusoro peushe hwangu chivi chikuru? Waita kwandiri zviito zvisingafaniri kuitwa.
\v 10 Abhimereki ndokuti kuna Abhurahama: Waonei, kusvika waita chinhu ichi?
\v 11 Abhurahama ndokuti: Nokuti ndakafunga \add kuti:\add* Zvirokwazvo kutya Mwari hakumo munzvimbo ino; uye vachandiuraya nekuda kwemukadzi wangu.
\v 12 Zvakadarowo zvirokwazvo \add i\add*hanzvadzi yangu, mukunda wababa vangu, asi haasi mukunda wamai vangu; ndokuva mukadzi wangu.
\v 13 Zvino zvakaitika Mwari paakandidzungaidza kubva paimba yababa vangu, kuti ndakati kwaari: Idzi itsitsi dzako dzauchandiitira: Panzvimbo dzose patichasvika, uti pamusoro pangu: Ihanzvadzi yangu.
\v 14 Abhimereki ndokutora makwai nemombe nevarandarume nevarandakadzi, ndokupa kuna Abhurahama, ndokumudzosera Sara mukadzi wake.
\v 15 Zvino Abhimereki wakati: Tarira, nyika yangu iri pamberi pako; gara pakanaka pameso ako.
\v 16 Nekuna Sara wakati: Tarira, ndapa hanzvadzi yako churu chemakobiri esirivha; tarira, chifukidziro chemeso ako kune vose vanewe, nevese, naizvozvo wakatsiurwa.
\p
\v 17 Zvino Abhurahama wakanyengetera kuna Mwari; Mwari ndokuporesa Abhimereki nemukadzi wake nevarandakadzi vake kuti vabereke.
\v 18 Nokuti Jehovha waiva avhara-vhara zvizvaro zvose zveveimba yaAbhimereki nekuda kwaSara mukadzi waAbhurahama.