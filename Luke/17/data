\c 17
\s Zvigumbuso nekukanganwirana
\p
\v 1 Zvino wakati kuvadzidzi: Hazvigoneki kuti zvigumbuso zvisauya; asi ane nhamo wazvinouya kubudikidza naye.
\v 2 Zvaiva nani kwaari kuti guyo rinorema risungirirwe kupoteredza mutsipa wake, ndokukandirwa mugungwa, pakuti agumbuse umwe wevadiki ava.
\v 3 Muzvichenjerere imwi. Zvino kana umwe wako akakutadzira, mutsiure; uye kana akatendeuka, mukanganwire.
\v 4 Uye kana akutadzira kanomwe pazuva, akadzoka kwauri kanomwe pazuva, achiti: Ndatendeuka; uchamukanganwira.
\s Simba rekutenda; varanda pasina
\p
\v 5 Zvino vaapositori vakati kuna Ishe: Wedzerai kwatiri rutendo.
\v 6 Ishe ndokuti: Kana maiva nerutendo \add rwakaita\add* setsanga yemasitadha, maiti kumuhabhurosi uyu: Dzurwa, usimwe mugungwa; uye waikuteererai.
\p
\v 7 Asi ndeupi kwamuri ane muranda anorima kana kufudza, achati pakarepo achipinda achibva kumunda: Swedera ugare pakudya?
\v 8 Asi angarega here kuti kwaari: Gadzira zvandingaraira, uye uzvisunge chiuno, undishandire, kusvika ndadya, ndikanwa; zvino mushure meizvozvi iwe udye nekunwa?
\v 9 Anotenda muranda uyo nokuti wakaita zvarairwa here? Handifungi.
\v 10 Saizvozvo nemwi, kana maita zvese zvamakarairwa, muti: Tiri varanda pasina, nokuti taita zvataifanira kuita.
\s Jesu anoporesa vane maperembudzi gumi
\p
\v 11 Zvino zvakaitika pakuenda kwake kuJerusarema, kuti iye wakapfuura nepakati peSamariya neGarirea.
\p
\v 12 Zvino wakati achipinda mune umwe musha, varume gumi vaiva nemaperembudzi vakasangana naye, vamire kure.
\v 13 Zvino ivo vakasimudza inzwi, vachiti: Jesu, Tenzi, tinzwirei tsitsi!
\v 14 Zvino wakati achi\add va\add*ona, akati kwavari: Endai munozviratidza kuvapristi. Zvino zvakaitika kuti vachienda, vakanatswa.
\v 15 Zvino umwe wavo paakaona kuti aporeswa, wakadzoka achikudza Mwari nenzwi guru;
\v 16 ndokuwira pasi nechiso patsoka dzake, achimuvonga; zvino iye waiva ari muSamariya.
\v 17 Asi Jesu wakapindura akati: Vanga vasiri gumi here vanatswa? Ko vapfumbamwe varipi?
\v 18 Hapana kuwanikwa vadzokera kuzopa Mwari rukudzo, kunze kweuyu mutorwa.
\v 19 Zvino akati kwaari: Simuka, enda; rutendo rwako rwakuponesa.
\s Ushe hwaMwari nekudzoka kwaIshe
\p
\v 20 Zvino wakati achibvunzwa neVaFarisi, kuti ushe hwaMwari hunosvika rinhi, akavapindura akati: Ushe hwaMwari hahuuyi nekuonekwa;
\v 21 uye havangati: Tarirai pano; kana: Tarira uko. Nokuti tarirai, ushe hwaMwari huri mukati menyu.
\p
\v 22 Zvino wakati kuvadzidzi: Mazuva achasvika amuchashuva kuona rimwe ramazuva eMwanakomana wemunhu, asi hamunga\add ri\add*oni.
\v 23 Zvino vachati kwamuri: Tarirai pano; kana: Tarirai uko; regai kuenda, kana kutevera.
\v 24 Nokuti semheni inopenya ichibva kune rumwe \add rutivi\add* pasi pedenga ichivhenekera kusvika kune rumwe \add rutivi\add* pasi pedenga, saizvozvo zvichaitawo Mwanakomana wemunhu nezuva rake.
\v 25 Asi kutanga anofanira kutambudzika zvinhu zvizhinji, nekurambwa nezera iri.
\v 26 Uye sezvazvaiva zvakaita mumazuva aNowa, ndizvo zvazvichavawo mumazuva eMwanakomana wemunhu.
\v 27 Vaidya, vainwa, vaiwana, vachiwaniswa, kusvika zuva iro Nowa raakapinda naro muareka, mafashame akasvika, ndokuvaparadza vose.
\v 28 Saizvozvowo sezvazvaiva zvakaita mumazuva aRoti; vaidya, vainwa, vaitenga, vaitengesa, vaidzvara, vaivaka;
\v 29 asi nemusi Roti waakabuda muSodhoma, kwakanaya moto nesarufa zvichibva kudenga, zvikaparadza vose.
\v 30 Zvichava seizvi nezuva Mwanakomana wemunhu raachabudiswa pachena naro.
\v 31 Muzuva iro, uyo achava pamusoro pedenga reimba, nenhumbi dzake dziri mumba, ngaarege kuburuka ku\add ndo\add*dzitora; neari kumunda saizvozvo ngaarege kudzokera zvinhu zviri shure.
\v 32 Yeukai mukadzi waRoti.
\v 33 Ani nani anotsvaka kuponesa upenyu hwake acharasikirwa nahwo, uye ani nani anorasikirwa nahwo achahuraramisa.
\v 34 Ndinoti kwamuri: Muusiku uhwo kuchava nevaviri pamubhedha umwe; umwe achatorwa, uye umwe achasiiwa.
\v 35 Vaviri vachava vachikuya pamwe, umwe achatorwa, uye umwe achasiiwa.
\v 36 Vaviri vachava mumunda; umwe achatorwa, uye umwe asiiwe.
\v 37 Zvino vakapindura vakati kwaari: Kupi Ishe? Ndokuti kwavari: Pane mutumbi, ndipo pachaunganidzwa magora.