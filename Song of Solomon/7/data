\c 7
\p
\v 1 Tsoka dzako dzakanaka sei mushangu, iwe mukunda womuchinda! Hudyu dzako, dzakatendereka, dzakaita sezvishongo, basa ramaoko emhizha.
\v 2 Guvhu rako rakaita somukombe wakatendereka, musingashaikwi waini yakavhenganiswa; chiuno chako chaita sedutu rezviyo rakakomberedzwa namaruva.
\v 3 Mazamu ako maviri akafanana navana vemharapara, vana vakaberekwa vari vaviri.
\v 4 Mutsipa wako wakaita seshongwe yorunyanga rwenzou; meso ako samakuvi paHeshibhoni, pasuwo reBhatirabhimi; mhinho dzako dzakafanana neshongwe yeRebhanoni yakatarisana neDhamasiko.
\v 5 Musoro wako pamusoro pako wakafanana neKarimeri; nevhudzi romusoro wako nomucheka mutsvuku; mambo akasungwa nevhudzi rakaremberera.
\v 6 Wakanaka sei, unofadza sei, mudiwa, pakati pezvinofadza.
\v 7 Umiro hwako hwakafanana nomuchindwe, namazamu ako namasumbu ezvibereko zvawo.
\v 8 Ndakati, ndichakwira mumuchindwe, ndibate matavi awo; mazamu ako ngaave samasumbu emizambiringa, nokunhuhwira kwemhino dzako sokunhuhwira kwamaapuri.
\v 9 Nomuromo wako sewaini yakaisvonaka, inotapira mudikanwi wangu pakumwiwa kwayo, inoyerera pamiromo yavarere.
\p
\v 10 Ndini womudiwa wangu; kuda kwake kunondivinga.
\v 11 Uya mudiwa wangu, ngatibudire kusango, ngatigare mumisha.
\v 12 Ngatifumire kuminda yemizambiringa; tindoona kana muzambiringa watunga; kana maruva akura, kana mapomegiranati atunga maruva; ndipapo pandichakupa rudo rwangu.
\v 13 Mudiwadiwa anobudisa kunhuhwira. Pamikova yedu panezvinonaka zvamarudzi ese, zvitsva nezvisharu, zvandakakuchengetera, iwe mudiwa wangu.
