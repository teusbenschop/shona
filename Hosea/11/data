\c 11
\p
\v 1 Israeri achiri mwana mudiki, ndaimuda, ndikadana mwanakomana wangu abve Egipita.
\v 2 Vaporofita vachinyanya kuvadana, ivo vakanyanya kuvatiza; vakabaira vana Bhaari, nokupisira zvifananidzo zvakavezwa zvinonhuhwira.
\v 3 Kunyange zvakadaro ini ndakadzidzisa Efuremu kufamba; ndakavatakura mumaoko angu, asi havana kuziva kuti ndini ndakavaporesa.
\v 4 Ndakavakweva nemabote Emunhu, nezvisungo zverudo; ndakava kwavari somunhu anobvisa joko pashaya dzavo, ndikagadza zvokudya pamberi pavo.
\p
\v 5 Havangadzokeri kunyika yeEgipita, asi muAsiriya ndiye achava mambo wavo, nokuti vakaramba kudzokera kwandiri.
\v 6 Munondo uchava nehasha pakati pemaguta avo, uchapedza zvipfigiso zvavo nokuzviparadza, nemhaka yamano avo.
\v 7 Vanhu vangu vanoramba vachida kudzokera shure vachindisiya; kunyange vachidanwa kune Wekumusoro-soro, havatongosimuki.
\p
\v 8 Ndingakuregedza seiko, iwe Israeri? Ndingakuita sei seAdhima? Ndingakuenzanisa sei neZebhoimi? Mwoyo wangu washandikirwa mukati mangu, tsitsi dzangu dzamutswa pamwe chete.
\v 9 Handingaiti nokutsamwa kwangu kukuru, handingadzoki ndichiti ndiparadze Efuremu; nokuti ndiri Mwari, handizi munhu, ndini Mutsvene pakati penyu, handingauyi ndakatsamwa.
\v 10 Vachatevera Jehovha, achiomba seshumba; nokuti uchaomba, vana vachauya vachidedera vachibva mavirazuva.
\v 11 Vachauya seshiri vachibva Egipita, senjiva vachibva panyika yeAsiriya; ini ndichavagarisa mudzimba dzavo, ndizvo zvinotaura Jehovha.
\v 12 Efuremu vakandikombera nenhema, uye imba yaIsraeri nokunyengera; Judha vanongoramba vachipenga pamberi paMwari, pamberi paiye Mutsvene akatendeka.