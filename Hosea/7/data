\c 7
\p
\v 1 Kana ndichirapa Israeri, kuipa kwaEfuremu koonekwa nezvakashata zveSamariya; nokuti vanonyengera, mbavha inopinda mukati uye boka ramakororo rinoparadza kunze.
\v 2 Asi havafungi mumwoyo yavo kuti ndinorangarira zvakaipa zvavo zvese; zvino zvavakaita zvinovakomberedza, zviri pamberi pangu.
\p
\v 3 Vanofadza mambo nezvakashata zvavo, namachinda nenhema dzavo.
\v 4 Vese imhombwe; vakafanana nechoto chakaveserwa nomubiki wechingwa; unorega kukuchidzira moto, kana akanya bundu rechingwa, kusvikira ravira.
\v 5 Nezuva ramambo wedu machinda akarwariswa nokupisa kwewaini; iye akatandavadza ruoko rwake pamwe chete navaseki.
\v 6 Nokuti vakagadzira mwoyo yavo sechoto, vachivandira; mubiki wavo wechingwa unorara husiku hwese, mangwanani chinopfuta somurazvo womoto.
\v 7 Vanopisa vese sechoto, vanoparadza vatongi vavo; madzimambo avo ese akawira pasi, hakuna neumwe pakati pavo anodana kwandiri.
\v 8 Efuremu ndiye anozvivenganisa namamwe marudzi, Efuremu chingwa chisina kushandurwa.
\v 9 Vatorwa vakapedza simba rake, asi iye haazvizivi; zvirokwazvo vhudzi rake rochena pose-pese, asi iye haazvizivi.
\v 10 Kuzvikudza kwaIsraeri kunopupura pamberi pake, asi havana kudzokera kuna Jehovha Mwari wavo, kana kumutsvaka, kunyange izvi zvese zvakadaro.
\p
\v 11 Efuremu akaita senjiva isina mano, isina njere; vanodana Egipita, vanoenda Asiriya.
\v 12 Kana vachienda, ndichakandira mumbure wangu pamusoro pavo, ndichavakwevera pasi seshiri dzokudenga; ndichavaranga sezvavakaudzwa paungano yavo.
\v 13 Vane nhamo ivo nokuti vakatsauka kwandiri; ngavaparadzwe, nokuti vakandidarikira; kunyange ndakange ndichida kuvadzikunura, vakandirevera nhema.
\v 14 Havana kudana kwandiri nemwoyo yavo, asi vanoungudza panhovo dzavo; vanounganira zviyo newaini itsva, vanondimukira.
\v 15 Kunyange ndakavadzidzisa nokusimbisa maoko avo, kunyange zvakadaro vanofunga kundiitira zvakaipa.
\v 16 Vanodzoka asi havangadzokeri kune Wekumusoro-soro; vakafanana neuta hunonyengera; machinda avo achaparadzwa nomunondo nokuda kwehasha dzamarimi avo; ndiko kuchava kusekwa kwavo panyika yeEgipita.