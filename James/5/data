\c 5
\s Vafumi vasina ngoni vanotukwa
\p
\v 1 Teererai imwi vafumi, rirai muridze mhere nekuda kwematambudziko enyu achakuwirai.
\v 2 Fuma yenyu yakaora, uye nguvo dzenyu dzakafusiwa.
\v 3 Ndarama yenyu nesirivheri zvine ngura; ngura yazvo ichava uchapupu kwamuri, ichadya nyama yenyu sezvinonzi moto. Makazvichengetera fuma pamazuva ekupedzisira.
\v 4 Tarira, mubairo wevaranda vakacheka minda yenyu, yamakaramba nayo nekunyengera, unodanidzira; nekudana kwevacheki kwakasvika kunzeve dzaIshe wehondo.
\v 5 Makagara muumbozha panyika muchikarira zvinofadza; makakodza moyo yenyu sepazuva rekubaya.
\v 6 Makarasha, makauraya wakarurama; haakupikisiyi.
\s Tsungirirai kusvikira Ishe achiuya
\p
\v 7 Naizvozvo tsungirirai, hama, kusvikira pakuuya kwaIshe. Tarira, murimi unomirira chibereko chevhu chinokosha, uye unotsungirira zvikuru kusvikira apiwa mvura yekutanga neyokupedzisira.
\v 8 Imwiwo tsungirirai; simbisai moyo yenyu nekuti kuuya kwaIshe kwaswedera,
\v 9 Musanyunyutirana, hama, kuti murege kupiwa mhosva; tarira, mutongi umire pamukova.
\v 10 Torai muenzaniso wekutambudzika, hama dzangu, newekutsungirira vaporofita wavakataura nezita raIshe.
\v 11 Tarira, tinoti vakaropafadzwa vakatsungirira; makanzwa zvekutsungirira kwaJobho, uye makavona zvaakavavarirwa naIshe, kuti Ishe une moyo munyoro kwazvo, une tsitsi.
\s Musapika
\p
\v 12 Asi pamusoro pezvinhu zvose, hama dzangu, musapika, kana nedenga, kana nenyika, kana nekumwe kupika kupi; asi hongu yenyu ngaive hongu, uye kwete, kwete; kuti murege kuwira mukupiwa mhosva.
\s Kunyengetera kune simba
\p
\v 13 Kune umwe unotambudzika pakati penyu here? Ngaanyengetere. Pane unofara here? Ngaaimbe mapisarema.
\v 14 Pane unorwara pakati penyu here? Ngaadane vatariri vekereke; uye ngavamunyengeterere, vachimuzodza namafuta muzita raIshe.
\v 15 Uye munyengetero werutendo uchaponesa unorwara, uye Ishe uchamumutsa; zvino kana akaita zvivi, uchazvikangamwirwa.
\v 16 Naizvozvo reururiranai zvivi zvenyu munyengetererane kuti muporeswe. Munyengetero wakasimba womunhu wakarurama une simba zvikuru.
\v 17 Eria wakange ari munhu wemanzwiro akaita sesu, akanyengetera nemoyo wose kuti mvura irege kunaya; ikasanaya panyika makore matatu nemwedzi mitanhatu;
\v 18 zvino wakanyengeterazve; denga rikapa mvura, nyika ikabereka zvibereko zvayo.
\v 19 Hama, kana umwe pakati penyu achitsauka kubva pachokwadi, mumwe akamudzora,
\v 20 ngaazive kuti uyo unodzora mutadzi panzira yekutsauka kwake uchaponesa mweya parufu nekufukidza zvivi zvizhinji.
