\c 11
\s Jesu anomutsa Razaro
\p
\v 1 Kwaiva neumwe wairwara, \add wainzi\add* Razaro weBhetaniya, mumusha waMaria nemukoma wake Marita.
\v 2 Waiva iye Maria wakazodza Ishe nemafuta, akapusika tsoka dzake nevhudzi rake, hanzvadzi yake Razaro waiva achirwara.
\v 3 Naizvozvo hanzvadzi dzakatumira kwaari dzichiti: Ishe, tarirai uyo wamunoda anorwara.
\v 4 Jesu wakati anzwa akati: Ukosha uhu hahusviki murufu, asi ndehwembiri yaMwari, kuti Mwanakomana waMwari arumbidzwe nahwo.
\v 5 Zvino Jesu waiva achida Marita nemunin'ina wake naRazaro.
\v 6 Naizvozvo wakati anzwa kuti anorwara, ipapo akagara mazuva maviri panzvimbo paaiva ari.
\v 7 Shure kweizvozvo wakati kuvadzidzi: Hendeizve kuJudhiya.
\v 8 Vadzidzi vakati kwaari: Rabhi*, VaJudha vachangobva kutsvaka kukutakai nemabwe; zvino moendazve ikoko here?
\v 9 Jesu akapindura \add akati\add*: Hapana maawa gumi nemaviri masikati here? Kana munhu achifamba masikati, haagumburwi, nokuti anoona chiedza chenyika ino.
\v 10 Asi kana munhu achifamba usiku, anogumburwa, nokuti hamuna chiedza maari.
\p
\v 11 Wakataura zvinhu izvi, shure kweizvozvo ndokuti kwavari: Shamwari yedu Razaro yarara; asi ndinoenda kuti ndimumutse.
\v 12 Naizvozvo vadzidzi vake vakati: Ishe, kana arere, achanaya.
\v 13 Asi Jesu wakareva zverufu rwake; asi ivo vakafunga kuti anoreva zvekuzorora kwehope.
\v 14 Naizvozvo ipapo Jesu akavaudza pachena: Razaro wafa.
\v 15 Zvino ndinofara nekuda kwenyu kuti ndaiva ndisipo, kuti mugotenda; asi hendei kwaari.
\v 16 Naizvozvo Tomasi, wainzi Dhidhimo, wakati kuvadzidzi pamwe na\add ye\add*: Hendei isuwo kuti tinofa naye.
\p
\v 17 Zvino Jesu wakati achisvika, akawana atova muguva mazuva mana.
\v 18 Zvino Bhetaniya raiva riri pedo neJerusarema, masitadhiya* anenge gumi nemashanu kubva \add ipapo\add*;
\v 19 nevazhinji veVaJudha vaiva vauya kuna Marita naMaria, kuti vavanyaradze pamusoro pehanzvadzi yavo.
\v 20 Zvino Marita wakati anzwa kuti Jesu wouya, akaenda kunomuchingamidza; asi Maria wakagara mumba.
\v 21 Marita ndokuti kuna Jesu: Ishe, dai maiva pano, hanzvadzi yangu ingadai isina kufa.
\v 22 Asi naikozvino ndinoziva kuti zvipi zvazvo zvamunokumbira kuna Mwari, Mwari achakupai.
\v 23 Jesu akati kwaari: Hanzvadzi yako ichamukazve.
\v 24 Marita akati kwaari: Ndinoziva kuti achamukazve pakumuka nezuva rekupedzisira.
\v 25 Jesu akati kwaari: Ndini kumuka neupenyu; anotenda kwandiri, kunyange akafa, achararama;
\v 26 uye umwe neumwe anorarama uye anotenda kwandiri, haangatongofi nekusingaperi. Unotenda izvi here?
\v 27 Akati kwaari: Hongu, Ishe; ini ndinotenda kuti ndimwi Kristu, Mwanakomana waMwari, waizouya panyika.
\p
\v 28 Zvino wakati areva izvi akaenda, akanodana Maria munin'ina wake pachivande, akati: Mudzidzisi wasvika, anokudana.
\v 29 Iye wakati achingo\add zvi\add*nzwa, akakurumidza kusimuka akaenda kwaari.
\v 30 Zvino Jesu waiva asati asvika pamusha, asi waiva achiri panzvimbo Marita paakamuchingamidza.
\v 31 Naizvozvo VaJudha vaiva vanaye mumba vachimunyaradza, vakati vachiona Maria kuti wakasimuka nekukurumidza achibuda, vakamutevera vachiti: Anoenda kuguva kuti acheme ikoko.
\p
\v 32 Zvino Maria, wakati achisvika paiva pana Jesu, achimuona, akawira patsoka dzake, achiti kwaari: Ishe, dai maiva pano, hanzvadzi yangu ingadai isina kufa.
\v 33 Naizvozvo Jesu wakati achimuona achichema, VaJudhawo vachichema vaiva vauya naye, akagomera mumweya, akazvitambudza,
\v 34 akati: Mamuradzikepi? Vakati kwaari: Ishe, uyai muone.
\v 35 Jesu akachema misodzi.
\v 36 Zvino VaJudha vakati: Tarirai kuti waimuda sei.
\v 37 Asi vamwe vavo vakati: Uyu wakasvinudza meso ebofu, haagoni kuita here kuti uyuwo asafa?
\p
\v 38 Naizvozvo Jesu wakagomerazve mukati make asvika paguva. Zvino raiva bako, nebwe raiva rakaradzikwa pamusoro paro.
\v 39 Jesu akati: Bvisai ibwe. Marita hanzvadzi yewakafa akati kwaari: Ishe, wotonhuhwa; nokuti ane mazuva mana.
\v 40 Jesu akati kwaari: Handina kutaura here kwauri, kuti kana ukatenda, uchaona kubwinya kwaMwari?
\v 41 Naizvozvo vakabvisa ibwe, paiva paradzikwa wakafa. Jesu ndokusimudzira meso kumusoro, ndokuti: Baba, ndinokuvongai nokuti mandinzwa.
\v 42 Asi ini ndanga ndichiziva kuti munondinzwa nguva dzose; asi nekuda kwechaunga chakakomberedza ndareva, kuti vatende kuti imwi makandituma.
\v 43 Zvino wakati areva izvozvi, akadanidzira nenzwi guru, \add akati\add*: Razaro, buda!
\v 44 Uyo waiva afa ndokubuda, akasungwa makumbo nemaoko nemicheka yeguva, nechiso chake chakapombwa nemucheka wekumeso. Jesu akati kwavari: Musunungurei, mumurege aende.
\p
\v 45 Naizvozvo vazhinji veVaJudha, vaiva vauya kuna Maria vakati vaona Jesu zvaakaita, vakatenda kwaari.
\v 46 Asi vamwe vavo vakaenda kuVaFarisi, ndokuvaudza zvinhu Jesu zvaaiva aita.
\p
\v 47 Naizvozvo vapristi vakuru neVaFarisi vakaunganidza dare remakurukota, vakati: Todini? Nokuti uyu munhu anoita zviratidzo zvizhinji.
\v 48 Kana tikamurega akadaro, vese vachatenda kwaari; neVaRoma vachauya vakatora zviri zviviri nzvimbo nerudzi rwedu.
\v 49 Asi umwe wavo, Kayafasi, waiva ari mupristi mukuru gore iroro, akati kwavari: Hamuzivi chinhu imwi,
\v 50 uye hamurangariri kuti zvakatinakira kuti munhu umwe afire vanhu, uye rudzi rwese rurege kuparara.
\v 51 Asi haana kureva izvi pachake, asi zvaaiva ari mupristi mukuru gore iro, wakaporofita kuti Jesu waizofira rudzi urwo,
\v 52 uye kwete rudzi urwo rwega, asi kutiwo aunganidze vana vaMwari vakapararira vave umwe.
\v 53 Zvino kubva pazuva iro vakarangana kuti vamuuraye.
\p
\v 54 Naizvozvo Jesu haana kuzombofamba pachena pakati peVaJudha, asi wakabvapo akaenda kunyika iri pedo nerenje, kuguta rainzi Efuremu, ndokugarako nevadzidzi vake.
\p
\v 55 Zvino pasika yeVaJudha yaiva yaswedera; vazhinji ndokubuda mumaruwa vakakwira kuJerusarema pasika isati yasvika, kuti vazvichenure.
\v 56 Naizvozvo vakatsvaka Jesu, vakataurirana vamire mutembere, \add vachiti\add*: Munofungei? Kuti haangatongouyi kumutambo here?
\v 57 Zvino vese vapristi vakuru neVaFarisi vaiva vapa murairo kuti kana kune anoziva kwaari, azivise, kuti vamubate.