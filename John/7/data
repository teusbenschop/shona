\c 7
\s Kusatenda kwavanun'una vaJesu
\p
\v 1 Shure kwaizvozvo Jesu wakafamba muGariri; nokuti wakanga asingadi kufamba muJudhiya, nokuti vaJudha vakanga vachitsvaka kumuvuraya.
\v 2 Zvino mutambo wavaJudha wamatumba wakanga wava pedo.
\v 3 Naizvozvo vanun'una vake vakati kwaari: Ibvai pano, muende Judhiya, kuti vadzidzi venyu vavonevo mabasa enyu amunoita.
\v 4 Nokuti hakuna munhu unoita chinhu muchivaande, kana iye amene achitsvaka kuzikamwa pachena. Kana iwe uchiita zvinhu izvi, zviratidze kunyika.
\v 5 Nokuti kunyange navanun'una vake vakanga vasingatendi kwaari.
\v 6 Ipapo Jesu akati kwavari: Nguva yangu ichigere kusvika; asi nguva yenyu inogara yakagadzirwa.
\v 7 Nyika haingakuvengiyi imi; asi ini inondivenga, nokuti ndinoipupurira, kuti mabasa ayo akaipa.
\v 8 Kwirai imwi kumutambo uyu; ini handisati ndokwira kumutambo, nokuti nguva yangu ichigere kusvika kwazvo.
\v 9 Wakati areva zvinhu izvozvi kwavari, akagara Gariri.
\s Jesu pamutambo wamatumba
\p
\v 10 Zvino apo vanun'una vake vakati vakwira, iyevo pachake akabva okwiravo, asingaendi pachena, asi panenge sapakavanda.
\v 11 Zvino vaJudha vakamutsvaka pamutambo, vakati: Uripiko iye?
\v 12 Kun'un'una kukuru kukavapo pakati pechaunga pamusoro pake, vamwe vachiti: Wakanaka; asi vamwe vaiti: Kwete, unotsausa chaunga.
\v 13 Kunyange zvakadaro kwakanga kusinomunhu waitaura pachena pamusoro pake, nokutya vaJudha.
\v 14 Zvino kwakati pava pakati pomutambo, Jesu akakwira kutembere, akadzidzisa.
\v 15 Naizvozvo vaJudha vakashamiswa, vakati: Munhu uyu unoziva seiko magwaro, asina kumbodzidza?
\v 16 Jesu akavapindura, akati: Dzidziso yangu haizi yangu, asi yaiye wakandituma.
\v 17 Kana munhu achida kuita kuda kwake, uchaziva zvedzidziso kana ichibva kunaMwari, kana kuti ndinozvitaurira zvangu.
\v 18 Unozvitaurira nezvake, unotsvaka kurubidzwa kwake; asi unotsvaka kurumbidzwa kowakamutuma, ndiye wazvokwadi, hapana kusarurama maari.
\v 19 Mozisi haana kukupai murairo here? Asi hakunomumwe wenyu unochengeta murairo. Munotsvakireiko kundivuraya?
\v 20 Chaunga chikapindira chikati: Unomweya wakaipa iwe; ndianiko unotsvaka kukuvuraya?
\v 21 Jesu akapindura, akati kwavari: Ndakaita basa rimwe, mukashamiswa mose.
\v 22 Naizvozvo Mozisi wakakupai dzingiso, (kusiri kuti ndeyaMozisi, asi yamadzibaba); zvino imwi nemusi wesabata munodzingisa munhu.
\v 23 Zvino kana munhu akagamuchira dzingiso nesabata, kuti murairo waMozisi urege kuputswa, ko imwi monditsamwira nokuti ndakaporesa munhu zvakakwana nemusi wesabata here.
\v 24 Musatonga nezvinovonekwa, asi tongai kutonga kwakarurama.
\v 25 Zvino vamwe vaveJerusarema vakati: Ko haazi iye wavaitsvaka kuvuraya here?
\v 26 Tarirai, unotaura pachena, vasingarevi chinhu kwaari. Ko vakuru vanoziva kwazvo here kuti ndiye Kristu?
\v 27 Zvino uyu tinoziva kwaanobva; asi Kristu kana achisvika, hakunomunhu ungaziva kwaanobva.
\v 28 Zvino Jesu akadanidzira mutembere, akadzidzisa, achiti: Munondiziva, mose vuye munoziva kwandakabva; handina kuzvivuyira ini ndimene, asi wakandituma ndiye wazvokwadi, wamusingazivi imi.
\v 29 Ini ndinomuziva, nokuti ndinobva kwaari, vuye ndiye wakandituma.
\v 30 Naizvozvo vakatsvaka kumubata, asi hakuna munhu wakaisa ruvoko paari, nokuti nguva yake yakanga isati yasvika.
\v 31 Asi vamwe vazhinji vechaunga vakatenda kwaari, vakati: Kana Kristu achizosvika, ungaita zviratidzo zvizhinji kunezvizvi zvakaitwa nouyu here.
\v 32 Zvino vaFarisi vakanzwa vanhu vazhinji vachigunun'una zvinhu zvakadaro pamusoro pake; vaprista vakuru navaFarisi vakatuma vatariri kundomubata.
\v 33 Ipapo Jesu akati kwavari: Ndichiri nemwi nguva duku, ndigoenda kuno wakandituma.
\v 34 Muchanditsvaka, mukasa\add ndi\add*wana; vuye apo pandiri, imwi hamungasviki.
\v 35 Zvino vaJudha vakataurirana, vachiti: Uyu unoda kuendepiko, kwatisingazomuwani? Ko unoda kuenda kuna vakapararira pakati pavaGiriki, kuti andodzidzisa vaGiriki here?
\v 36 Ishokoiko iri raanoti: Muchanditsvaka, asi hamungandiwani, nepandiri, imwi hamungasviki?
\v 37 Zvino nezuva rokupedzisira, guru romutambo, Jesu wakasimuka, akadanidzira, akati: Kana aninani anenyota, ngaavuye kwandiri, amwe.
\v 38 Unotenda kwandiri, sezvakarebwa norugwaro, mudumbu make muchaerera nzizi dzemvura mhenyu.
\v 39 Asi izvi wakareva zvoMweya, waizogamuchirwa navo vaitenda kwaari, nokuti Mweya Mutsvene wakanga asati \add wavapo\add*, nokuti Jesu wakanga asati akudzwa.
\v 40 Zvino vamwe vechaunga vakati vachinzwa shoko iri vakati: Zvirokwazvo uyu muporofita.
\v 41 Vamwe vakati: Uyu ndiye Kristu. Asi vamwe vakati: Ko Kristu ungabva Gariri here?
\v 42 Rugwaro haruna kureva here, kuti Kristu uchabva, kuzvizvarwa zvaDhavhidhi, napamusha weBhetirehemu, paiva naDhavhidhi?
\v 43 Naizvozvo pakava nekupesana pakati pechaunga pamusoro pake.
\v 44 Vamwe vakanga vachida kumubata; asi kwakanga kusina wakaisa mavoko kwaari.
\v 45 Zvino vatariri vakavuya kuvaprista vakuru nokuvaFarisi; ivo vakati kwavari: Makaregereiko kuvuya naye?
\v 46 Vatariri vakapindura, \add vakati\add*: Hakuna munhu wakatongotaura somunhu uyu.
\v 47 Zvino vaFarisi vakavapindura, \add vakati\add*: Nemwivo matsauswa kanhi?
\v 48 Kunomumwe here wavakuru nowavaFarisi wakatongotenda kwaari here?
\v 49 Asi chaunga ichi chisingazivi murairo, chakatukwa.
\v 50 Nikodhimo, uya akavuya kwaari, waiva mumwe wavo, akati kwavari:
\v 51 Murairo wedu unotonga munhu, usati wambomunzwa, nokuziva chaanoita here?
\v 52 Vakapindura, vakati kwaari: Ko newevo uri weGariri here? Nzvera,uvone kuti hakuna kumuka muporofita, unobva Gariri.
\v 53 Ipapo mumwe nomumwe wakaenda kumba kwake.
