\c 9
\s Jesu anoporesa munhu wakaberekwa riri bofu
\p
\v 1 Wakati achipfuura, akaona munhu bofu kubva pakuberekwa.
\v 2 Vadzidzi vake ndokumubvunza, vachiti: Rabhi*, ndiani wakatadza, uyu kana vabereki vake, kuti aberekwe ari bofu?
\v 3 Jesu akapindura \add akati\add*: Uyu haana kutadza, kana vabereki vake; asi kuti mabasa aMwari aoneswe maari.
\v 4 Ndinofanira kushanda mabasa ewakandituma achiri masikati; usiku hunouya, apo pasina munhu angagona kushanda.
\v 5 Kana ndichiri panyika, ndiri chiedza chenyika.
\v 6 Wakati areva izvi, akapfira pasi, akaita dope nemate, akazodza dope pameso ebofu,
\v 7 akati kwaari: Enda \add uno\add*shamba mudziva reSiroami (zvinoshandurwa \add kuti\add*: Wakatumwa). Naizvozvo wakaenda akashamba, akadzoka achiona.
\p
\v 8 Naizvozvo vavakidzani nevaimuona pakutanga kuti waiva ari bofu, vakati: Haasi iye uyu waigara achipemha here?
\v 9 Vamwe vakati: Uyu ndiye; asi vamwe \add vakati\add*: Wakaita saiye. Iye akati: Ndini.
\v 10 Naizvozvo vakati kwaari: Meso ako akazarurwa sei?
\v 11 Iye akapindura akati: Munhu anonzi Jesu wakaita dope, akazodza meso angu, akati kwandiri: Enda kudziva reSiroami unoshamba. Zvino ndikaenda ndikashamba, ndikaonazve.
\v 12 Naizvozvo vakati kwaari: Iye aripi? Akati: Handizivi.
\p
\v 13 Vakamuisa kuVaFarisi, iye waimbova bofu.
\v 14 Zvino raiva sabata apo Jesu akaita dope, akasvinudza meso ake.
\v 15 Naizvozvo zvekare VaFarisi vakamubvunzawo, kuti wakaonazve sei. Akati kwavari: Waisa dope pameso angu ndikashamba, ndava kuona.
\v 16 Naizvozvo vamwe veVaFarisi vakati: Munhu uyu haabvi kuna Mwari, nokuti haachengeti sabata. Vamwe vakati: Munhu ari mutadzi angaita sei zviratidzo zvakadai? Kukava nekupesana pakati pavo.
\v 17 Vakatizve kubofu: Iwe unoti kudini pamusoro pake, sezvo asvinudza meso ako? Akati: Muporofita.
\p
\v 18 Zvino vaJudha havana kutenda pamusoro pake, kuti waiva ari bofu, akaonazve, kusvika vadana vabereki vewakaonazve,
\v 19 zvino vakavabvunza, vachiti: Uyu mwanakomana wenyu imwi wamunoti wakaberekwa ari bofu here? Naizvozvo ikozvino woona sei?
\v 20 Vabereki vake vakavapindura vakati: Tinoziva kuti uyu mwanakomana wedu, uye kuti wakaberekwa ari bofu;
\v 21 asi kuti ikozvino woona sei, hatizivi; kana ndiani wasvinudza meso ake, isu hatizivi; iye wayaruka, mubvunzei, iye pachake achazvitaurira.
\v 22 Vabereki vake vakareva izvi, nokuti vaitya vaJudha; nokuti vaJudha vaiva vatotenderana kuti kana ani nani anobvuma kuti ndiye Kristu, abudiswe musinagoge.
\v 23 Naizvozvo vabereki vake vakati: Wayaruka, mubvunzei.
\p
\v 24 Naizvozvo vakadana rwechipiri uyo munhu waiva ari bofu, vakati kwaari: Ipa Mwari rumbidzo; isu tinoziva kuti munhu uyu mutadzi.
\v 25 Naizvozvo iye akapindura achiti: Kana ari mutadzi handizivi; chinhu chimwe chandinoziva, kuti ndaiva bofu, ikozvino ndoona.
\v 26 Zvino vakati kwaarizve: Wakaitei kwauri? Wakasvinudza meso ako sei?
\v 27 Akavapindura, \add akati\add*: Ndadokuudzai, asi hamuna kunzwa, munodirei kunzwa zvekare? Nemwi munoda kuva vadzidzi vake kanhi?
\v 28 Naizvozvo vakamutuka, vakati: Ndiwe mudzidzi wake; asi isu tiri vadzidzi vaMozisi.
\v 29 Isu tinoziva kuti Mwari wakataura kuna Mozisi; asi uyu hatizivi kwaanobva.
\v 30 Munhu akapindura akati kwavari: Nokuti pachinhu ichi pane chinoshamisa, kuti imwi hamuzivi kwaanobva, asi wasvinudza meso angu.
\v 31 Zvino tinoziva kuti Mwari haanzwi vatadzi; asi kana munhu ari mushumiri waMwari, achiita chido chake, uyu anomunzwa.
\v 32 Kubvira rinhi hakuna ku\add mbo\add*nzwika kuti umwe wakasvinudza meso ewakaberekwa ari bofu.
\v 33 Dai uyu anga asingabvi kuna Mwari, haasaigona kuita chinhu.
\v 34 Vakapindura vakati kwaari: Iwe zvachose wakaberekerwa muzvivi, zvino iwe wotidzidzisa here? Vakamudzingira kunze.
\p
\v 35 Jesu akanzwa kuti vamudzingira kunze; akati amuwana, akati kwaari: Iwe unotenda kuMwanakomana waMwari here?
\v 36 Iye akapindura akati: Ndiani, Ishe, kuti nditende kwaari?
\v 37 Jesu ndokuti kwaari: Newe wamuona, uye anotaura newe, ndiye.
\v 38 Zvino akati: Ishe ndinotenda; akamunamata.
\p
\v 39 Jesu ndokuti: Kutonga ndiko ini kwandakauira panyika ino, kuti vasingaoni vaone; nevanoona vave mapofu.
\v 40 Uye avo veVaFarisi vaiva naye vakanzwa zvinhu izvi, vakati kwaari: Nesu tiri mapofu here?
\v 41 Jesu akati kwavari: Dai maiva mapofu, mungadai musina chivi. Asi ikozvino munoti: Tinoona; naizvozvo chivi chenyu chinogara.