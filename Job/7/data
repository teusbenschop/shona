\c 7
\s Pakuchema kwake Jobho anobvunza kuti Mwari anomuitirei izvozvo
\p
\v 1 Hakuna kufondoka kumunhu panyika here? Mazuva ake haana kufanana namazuva omushandi wakahaiwa here?
\v 2 Somuranda anoshuva mumvuri, nomushandi wakahaiwa anotarira mubairo wake;
\v 3 saizvozvo ini ndakapiwa mwedzi isina maturo, ndakatarirwa usiku hwenjodzi.
\v 4 Kana ndovata, ndinoti, ndichamuka rinhiko? Asi usiku hwakareba; ndinoramba ndichishanduka-shanduka kusvikira koedza.
\v 5 Nyama yangu yakafukidzwa nehonye namavhinga evhu. Ganda rangu rinofunuka, richiputika hurwa.
\v 6 Mazuva angu anokunda chirukiso chomuruki pakukurumidza, anopera ndisine tariro.
\v 7 Rangarirai henyu kuti upenyu hwangu imhepo hayo; ziso rangu harichazooni zvakanaka.
\v 8 Ziso romunhu unondiona harichazonditaririzve; meso ako achanditarira, asi handichazovepo.
\v 9 Sokupera kwegore nokunyangarika kwaro, saizvozvo munhu, anoburukira kuSheori, haangazokwirizve.
\v 10 Haangazodzokeri kumba kwake, nenzvimbo yake haingazomuzivi.
\p
\v 11 Saka handinganyarari nomuromo wangu; ndichataura pakutambudzika komweya wangu; ndichanyunyuta neshungu dzangu dzomoyo.
\v 12 Ndiri gungwa kanhi, kana zimhuka regungwa, zvamunoisa vanondirindira?
\v 13 Kana ndikati: Nhovo yangu ichandinyaradza, mubhedha wangu uchazorodza kunyunyuta;
\v 14 ipapo mondivhundusa nokurota hope, mondityisa nezvandinoona;
\v 15 naizvozvo moyo wangu unotsaura kudzipwa, nokufa kupfuura mapfupa angu awa.
\v 16 Ndinosema upenyu hwangu; handidi kurarama nokusingaperi; ndiregei; nokuti mazuva angu akafanana nokufema.
\v 17 Munhu chinyiko, zvamunomukudza, nokumuda nomoyo wenyu wese,
\v 18 zvamunomushanyira mangwanani ese nokumuidza nguva dzese?
\v 19 Mucharega rinhiko kundicherekedza, nokundirega kusvikira ndamedza mate angu?
\v 20 Kana ndichinge ndatadza, ndingakuiteiko imi, mucherekedzi wavanhu? Makandiitireiko chinhu chamunovavarira, kuti ini ndizviremekedze.
\v 21 Munoregereiko kukanganwira kudarika kwangu, nokubvisa kutadza kwangu? Nokuti zvino ndicharara pasi muguruva; muchanditsvaka zvikuru, asi handichazovepo.
