\c 34
\s Mwari haana kuitira Jobho zvakaipa, nekuti Mwari akarurama chose; munhu anofanira kuzvininipisa pamberi pake
\p
\v 1 Ipapo Erihu akapindura, akati,
\v 2 Inzwai mashoko angu, imwi vanhu vakachenjera; Rerekai nzeve dzenyu kwandiri, imwi mune zivo.
\v 3 Nekuti nzeve ndiyo inoidza mashoko, Sezvinoravira mukamwa zvokudya.
\v 4 Ngatizvitsanangurire zvakarurama; Ngatizive tose kuti zvakanaka ndezvipi.
\v 5 Nekuti Jobho akati, Ndakarurama, Asi Mwari akanditorera kururama kwangu;
\v 6 Kunyange ndakarurama hangu, ndinonzi ndine nhema; Pandakakuvadzwa hapangapori, kunyange ndisina kudarika.
\v 7 Ndianiko akafanana naJobho, Anomwa kushorwa semvura?
\v 8 Anofambidzana navanoita zvakaipa, Anofamba navanhu vakashata.
\v 9 Nekuti iye akati, Munhu haatongobatsirwi, Kana achifarira Mwari.
\v 10 Saka chindinzwai, imwi varume venjere, Mwari haangatongoiti zvisakarurama; waMasimbaose haangatongoiti zvakaipa.
\v 11 Nekuti acharipira munhu sezvaakabata, Achapa mumwe nomumwe sezvaakafanirwa.
\v 12 Zvirokwazvo, Mwari haangaiti zvakaipa, waMasimbaose haangakanganisi pakutonga.
\v 13 Ndianiko akamuita murairi wenyika? Ndianiko akamupa nyika yose?
\v 14 Kana akadzosera moyo wake kwaari, Kana akadzosera kwaari mweya wake nokufema kwake;
\v 15 Ipapo vanhu vose vachaparara pamwechete, Munhu akadzokerazve kuguruva.
\v 16 Zvino kana mukagona kunzwisisa, inzwai shoko iri, Teererai inzwi ramashoko angu.
\v 17 Ko munhu, anovenga zvakarurama, angabata ushe here? Mungapa mhosva munhu akarurama, ane simba here?
\v 18 Ko zvakanaka kuti kuna mambo, Makashata? Kana kuvakuru, hamutyi Mwari here?
\v 19 Ndoda kumunhu asingakudzi machinda, Asingatsauri vafumi kupfuura varombo. Nekuti ivo vose ndiro basa ramaoko ake.
\v 20 Vanofa kamwe-kamwe pakati pousiku; Vanhu vanozozununguswa ndokuparara havo, Vane simba vanobviswa zvingaitwa noruoko.
\v 21 Nekuti meso ake anotarira nzira dzomunhu, Unoona kufamba kwake kose.
\v 22 Hapana rima kana mumvuri worufu, Pangavanda vanoita zvakaipa.
\v 23 Nekuti haachafaniri kurangarira munhu, Kuti atongwe pamberi paMwari.
\v 24 Anoparadza vanhu vane simba asinganzveri, Ndokugadza vamwe panzvimbo yavo.
\v 25 Saka anocherekedza mabasa avo; Unovaparadza usiku, vakapwanyiwa.
\v 26 Anovarova sezvinorohwa vanhu vakaipa Vamwe vose vachizviona pachena.
\v 27 Nekuti vakatsauka pakumutevera, Vakasava nehanya nenzira dzake dzose;
\v 28 Naizvozvo vakasvitsa kuchema kwavarombo kwaari, Akanzwa kuchema kwavakatambudzwa.
\v 29 Kana iye akazorodza, ndianiko ungapa mhosva? Kana akavanza chiso chake, ndianiko angazomuona? Kana zvichitarirwa rudzi kana munhu mumwe, zvakafanana hazvo;
\v 30 Kuti munhu asakarurama arege kubata ushe, Kuti kurege kuva nomunhu achateya vanhu.
\v 31 Nekuti kunomunhu here akati kuna Mwari, Ndarangwa hangu, kunyange ndisina kutadza?
\v 32 Ndidzidzisei izvo zvandisingaoni; Kana ndichinge ndaita zvakaipa, handingazviitizve?
\v 33 Ko iye achatsiva sezvaunoda iwe, zvaunozviramba here? Nekuti ndiwe unofanira kutsanangura, handizini; Saka chitaura zvaunoziva.
\v 34 Vanhu vane njere vachati kwandiri, Uye vose vakachenjera, vanondinzwa, vachati,
\v 35 Jobho anotaura zvaasingazivi, Mashoko ake haano uchenjeri.
\v 36 Dai Jobho aiidzwa kusvikira pakupedzisira, Zvaakapindura savanhu vakaipa.
\v 37 Nekuti anowedzera kumukira Mwari pazvivi zvake, Anorova namaoko ake pakati pedu, Achiwanza mashoko ake anorwa naMwari.
