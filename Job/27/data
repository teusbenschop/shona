\c 27
\s Jobho anopamhidza kuti haana mhosva, vatadzi vanorohwa havo, asi iye haarohwi nokuda kwemhosva
\p
\v 1 Ipapo Jobho akapfuura nokutaura kwake, akati,
\v 2 NaMwari mupenyu, iye akanditorera kururama kwangu; nowaMasimbaose akatambudza mweya wangu;
\v 3 (Nokuti upenyu hwangu huchiri mandiri chose, Nomweya waMwari uchiri mumhino dzangu;)
\v 4 Zvirokwazvo miromo yangu haingatauri zvisakarurama, Uye rurimi rwangu harungarevi zvinonyengera.
\v 5 Mwari ngaandidzivise ndirege kukururamisirai; Kusvikira parufu rwangu handingarashi kusanyengera kwangu.
\v 6 Ndinobatisa kururama kwangu, handingakuregi; moyo wangu haungandipi mhaka ndichiri mupenyu.
\v 7 Muvengi wangu ngaaite sewakaipa. Uye anondimukira ngaaite seasina kururama.
\v 8 nekuti asingadi Mwari ane tariro yeiko, kunyange azviwanira fuma, Kana atorerwa mweya wake naMwari here?
\v 9 Ko Mwari achanzwa kuchema kwake, Kana achiwirwa nenjodzi here?
\v 10 Ko iye achafarira waMasimbaose, Nokudana kuna Mwari nguva dzose here?
\v 11 Ini ndichakudzidzisai zvoruoko rwaMwari; Izvo zvina waMasimbaose handingazvivanzi.
\v 12 Tarirai imwi mose makazviona henyu; Zvino makagova vanhu vasina maturo chose neiko?
\v 13 Ndiwo mugove unopiwa munhu akaipa naMwari, Nemhaka yavamanikidzi, yavanopiwa nowaMasimbaose.
\v 14 Kana vana vake vachiwanda, vourawa nomunondo; Vana vake havangaguti zvokudya.
\v 15 Vana vake, vakasara, vachavigwa vafa, Chirikadzi dzake hadzingachemi.
\v 16 Kunyange akaunganidza sirivha ikaita seguruva, Nokugadzira zvokufuka zvikaita sevhu;
\v 17 Angazvigadzira hake iye, asi akarurama ndiye achazvifuka; Asine mhosva ndiye achagovera sirivha.
\v 18 Anovaka imba yake sechifusi, Sechirindo chinoitwa nomurindi.
\v 19 Anovata pasi akafuma, asi haapamhidzizve; Anosvinudza meso ake, asi haachipo.
\v 20 Zvinotyisa zvinomubata semvura zhinji; dutu remhepo rinomubvuta usiku.
\v 21 Mhepo inobva mabvazuva inomutora ndokuenda hake; Inomutsvaira panzvimbo yake.
\v 22 Mwari achamuposha, asingamunzwiri tsitsi, Uchatiza zvokutiza paruoko rwake.
\v 23 Vanhu vacharova maoko pamusoro pake, Vachamuridzira muridzo abve panzvimbo yake.
