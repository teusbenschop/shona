\c 9
\s Israeri vachadzoswazve kana kurohwa kwavo kwapera
\p
\v 1 Ndakaona Ishe amire parutivi rwearitari, akati: Rova misoro yembiru, kuti zvikumbaridzo zvidedere, uzviputsanye pamisoro yavo yese; ndichauraya wokupedzisira pakati pavo nomunondo; hakuna neumwe wavo achatiza, hakuna neumwe wavo achapukunyuka.
\v 2 Kunyange vakachera kusvikira paSheori, ruoko rwangu ruchanovatorapo; kunyange vakakwira kusvikira kudenga, ndichavaburusapo.
\v 3 Kunyange vakanovanda pamusoro peKarimeri, ndichavatsvaka nokuvabvisapo; kunyange vakavanda meso angu pakudzika kwegungwa, ndicharaira nyoka kundovarumapo.
\v 4 Kunyange vakatapwa navavengi vavo, ndicharaira munondo kundovaurayapo, ndicharinzira meso angu kwavari kuti ndivaitire zvakaipa, ndirege kuvaitira zvakanaka.
\p
\v 5 Nokuti Ishe Jehovha wehondo ndiye unobata nyika ikanyauka, vese vageremo vachachema; ichakwira yese soRwizi, ichadederazve soRwizi rweEgipita;
\v 6 ndiye anovaka makamuri ake kudenga, wakateya denga rake panyika; iye anodana mvura zhinji yegungwa achiidururira panyika pese; Jehovha ndiro zita rake.
\p
\v 7 Nhai, imwi vana vaIsraeri, ko hamuzi kwandiri savana veItiyopiya here? Ndizvo zvinotaura Jehovha. Handizini ndakabudisa Israeri panyika yeEgipita here, naVaFirisitia paKafitori, naVaSiriya paKiri here?
\v 8 Tarirai, meso aIshe Jehovha anoona ushe hunotadza, ndichahuparadza ndihubvise panyika pese, asi handingaparadzi chose imba yaJakove ndizvo zvinotaura Jehovha.
\v 9 Nokuti tarirai, ndicharaira, ndichapepeta imba yaIsraeri pakati pamarudzi ese, sezvinopepetwa zviyo mumusero, kunyange zvakadaro tsanga imwe dikidiki haingawiri pasi.
\v 10 Vatadzi vese vavanhu vangu vachaurawa nomunondo, ivo vanoti: Zvakaipa hazvingatibati, hazvingasvikiri kwatiri.
\v 11 Nezuva iro ndichamutsa tabherinakeri yaDhavhidhi yakawira pasi, nokudzivirapo pakakoromorwa; ndichamutsazve matongo ayo, ndichaivakazve sezvayakange yakaita pamazuva akare;
\v 12 kuti vazvitorere zvakasara zVaEdhomu, namarudzi ese akatumidzwa nezita rangu, ndizvo zvinotaura Jehovha, anoita izvozvi.
\p
\v 13 Tarirai, mazuva anouya, ndizvo zvinotaura Jehovha Murimi achabata mucheki, nomusvini wemizambiringa achabata anodzvara mbeu; makomo achadonha waini inozipa, uye zvikomo zvese zvichanyauka.
\v 14 Ndichadzosa kutapwa kwavanhu vangu VaIsraeri, vachavaka maguta akaparadzwa, vachigaramo; vachasima minda yemizambiringa, vachinwa waini yayo; vacharimawo mimwe minda, vachidya zvibereko zvayo.
\v 15 Ndichavasima panyika yavo, havangazodzurwizve panyika yavo yandakavapa, ndizvo zvinotaura Jehovha Mwari wenyu.
