\c 9
\s Kutonga kwaJehovha
\p
\v 1 Ndakaona Ishe amire pamusoro pearitari; iye ndokuti: Rova chivivo chemukova kuti magwatidziro azungunuke, uzvigure pamusoro wezvose; uye ndichauraya vekupedzisira vavo nemunondo; hakungatizi anotiza wavo, uye hakungapukunyuki anopukunyuka wavo.
\v 2 Kunyange vakachera kuSheori, ruoko rwangu ruchanovatorapo; uye kunyange vakakwira kudenga, ndichavaburusapo.
\v 3 Kunyange vakanovandawo panhongonya yeKarimeri, ndichatsvaka ndivatorepo; uye kunyange vakavanda vachibva pamberi pemeso angu pasi pegungwa, ndicharaira nyoka kubvapo, ichavaruma.
\v 4 Kunyange vachiindawo muutapwa pamberi pevavengi vavo, ndicharaira munondo kubva ipapo kuti uvauraye; uye ndichamisa ziso rangu pamusoro pavo kuita zvakaipa, kwete kuita zvakanaka.
\p
\v 5 Zvino ndiIshe Jehovha wehondo anobata nyika, kuti inyauke, uye vose vageremo vacharira; uye ichakukumara yose serwizi, uye ichanyura serwizi rweEgipita.
\v 6 Iye anovaka nhurikwa dzake kumatenga, uye wakateya hondo yake yakarongwa panyika; anodana mvura zhinji yegungwa, nekuidiridza pachiso chenyika; Jehovha ndiro zita rake.
\p
\v 7 Hamuna kuita kwandiri sevana veVaItiyopiya here, imwi vana vaIsraeri? anoreva Jehovha. Handina kukwidza Israeri here kubva panyika yeEgipita, neVaFirisitia paKafitori, neVaSiriya paKiri?
\v 8 Tarirai, meso aIshe Jehovha ari pamusoro peushe hunotadza, uye ndichahuparadza hubve pechiso chenyika, zvakadaro handingaparadzi zvachose imba yaJakove, anoreva Jehovha.
\v 9 Nokuti tarirai, ndicharaira, uye ndichapepeta imba yaIsraeri pakati pemarudzi ese, sezvinopepetwa nemusero, zvakadaro hapana tsanga dikisa ichawira pavhu.
\v 10 Vatadzi vose vevanhu vangu vachafa nemunondo, vanoti: Zvakaipa hazvingasenereri kana kusangana nesu.
\v 11 Nezuva iro ndichamutsa dumba raDhavhidhi rakawa, nekudzivira maburi aro, nekumutsa matongo aro, nekurivaka sepamazuva ekare;
\v 12 kuti vagare nhaka yezvakasara zveEdhomu, nemarudzi ose akadanwa nezita rangu, anoreva Jehovha anoita izvi.
\p
\v 13 Tarirai, mazuva anouya, anoreva Jehovha, anorima paachaswedera kune anokohwa, neanotsika zvibereko zvemizambiringa kune anodzvara mbeu; uye makomo achadonha waini inotapira, uye zvikomo zvose zvichanyauka.
\v 14 Zvino ndichashandura utapwa hwevanhu vangu Israeri; uye vachavaka maguta akaparara ndokugara, uye vachadzvara mizambiringa ndokunwa waini yayo, nekuita mapindu ndokudya zvibereko zvawo.
\v 15 Zvino ndichavadzvara panyika yavo, kuti vasachidzurwazve kubva panyika yandakavapa, anoreva Jehovha Mwari wako.