\c 8
\s Kuputswa kweguta reAi
\p
\v 1 Zvino Jehovha wakati kuna Joshua: Usatya, kana kuvhunduswa; tora vanhu vese vehondo, musimuke, mukwire Ai; tarira ndaisa muruoko rwako mambo weAi navanhu vake, neguta rake, nenyika yake.
\v 2 Unofanira kuitira Ai sezvawakaitira Jeriko namambo waro; asi munofanira kutapa zvingatapwa zvaro, nemombe dzaro, zvive zvenyu; uzvigadzirire vangavandira guta necheseri kwaro.
\p
\v 3 Naizvozvo Joshua akasimuka, navarume vese vehondo, kuti vakwire Ai; Joshua akatsaura varume vane zvuru zvina makumi matatu, varume vane simba noumhare, akavatuma usiku.
\v 4 Akavaraira, akati: Tarirai, munofanira kundovandira guta necheseri kwaro; musaenda kure neguta, asi mugare makazvigadzira mese;
\v 5 zvino ini navanhu vese vandinavo, tichaswedera kuguta; zvino kana vachibuda kuzorwa nesu, sapakutanga, isu tichatiza pamberi pavo;
\v 6 ipapo vachabuda, vachititevera, kusvikira tavanyengera kure neguta; nokuti vachati: Vanotiza pamberi pedu sapakutanga, nesu tichatiza pamberi pavo;
\v 7 ipapo imwi munofanira kusimuka pamakange makavandira, mundokunda guta, nokuti Jehovha Mwari wenyu uchariisa mumaoko enyu.
\v 8 Zvino kana makunda guta, munofanira kuripisa nomoto; munofanira kuita sezvakarehwa naJehovha; tarirai, ndakurairai.
\p
\v 9 Zvino Joshua akavatuma, vakaenda kundovanda, vakagara pakati peBheteri neAi, kurutivi rwamavirazuva rweAi; asi Joshua wakarara pakati pavanhu usiku uhwo.
\v 10 Zvino Joshua akamuka mangwanani, akaunganidza vanhu, akakwira iye navakuru VaIsraeri, vakatungamirira vanhu kuenda Ai.
\v 11 Navarume vese vehondo vaakange anavo, vakakwira, vakaswedera pamberi peguta, vakadzika matende avo kurutivi rwekumaodzanyemba rweAi. Zvino kwakange kuno mupata pakati pake neAi.
\v 12 Akatsaura varume vanenge zvuru zvishanu, akavaraira kuvanda pakati peBheteri neAi, kurutivi rwamavirazuva rweguta.
\v 13 Naizvozvo vakaraira vanhu, iyo hondo yese yaiva kurutivi rwokumaodzanyemba rweguta, navaivanda kurutivi rwamavirazuva rweguta; asi Joshua wakaenda usiku uhwo pakati pomupata.
\p
\v 14 Zvino mambo weAi wakati aona izvozvo, vakakurumidza kumuka mangwanani, varume veguta vakabuda kundorwa naIsraeri, iye navanhu vake vese, panzvimbo yakange yatarwa, pamupata; asi haana kuziva kuti kwakange kuna vavandiri necheseri kweguta.
\v 15 Zvino Joshua naVaIsraeri vese vakaita savakundwa navo, vakatiza nenzira yerenje.
\v 16 Ipapo vanhu vese vakange vari muguta vakakokwa kundovatevera; vakatevera Joshua, vakanyengerwa kure neguta.
\v 17 Kwakange kusina munhu wakasara paAi neBheteri, asina kubuda kundotevera Israeri; vakasiya guta rakashama, vakatevera Israeri.
\v 18 Zvino Jehovha akati kuna Joshua: Tambanudzira pfumo riri muruoko rwako kurutivi rweAi, nokuti ndichariisa muruoko rwako. Joshua akatambanudzira pfumo rakange riri muruoko rwake kurutivi rweguta;
\v 19 ipapo vavandiri vakakurumidza kusimuka pavakange vagere, vakamhanya pakarepo pakutandavadza kwake ruoko rwake, vakapinda muguta, vakarikunda; vakakurumidza kupisa guta.
\v 20 Zvino varume veAi vakati vachicheuka, onei utsi hweguta huchikwira kudenga, vakashaiwa kwavangatizira kupi nokupi; navanhu vakange vatizira kurenje vakadzoka kuzorwa navaivatevera.
\v 21 Zvino Joshua naVaIsraeri vese vakati vaona kuti vavandiri vakunda guta, uye kuti utsi hweguta hwokwira kudenga, vakadzokazve kuzouraya varume veAi.
\v 22 Navamwe vakabuda muguta kuzorwa navo; naizvozvo vakange vari pakati paVaIsraeri, vamwe nechouno vamwe nechokoko; vakavauraya, kusvikira vasina kurega umwe wavo ari mupenyu, kana wakatiza.
\v 23 Vakabata mambo weAi, achiri mupenyu, vakamuisa kuna Joshua.
\v 24 Zvino VaIsraeri vakati vapedza kuuraya nomunondo unopinza vanhu vese veAi kusango, kurenje kwavakange vavateverera, kusvikira vapera, VaIsraeri vakadzokera Ai, vakariparadza nomunondo unopinza.
\v 25 Vese vakaurawa nomusi iwoyo, varume navakadzi, vakange vane zvuru zvine gumi nezviviri, ivo varume vese veAi.
\v 26 Nokuti Joshua haana kudzosa ruoko rwake, rwaakange akatandavadza pfumo, kusvikira aparadza chose vanhu veAi.
\v 27 Asi mombe nezvingatapwa zveguta iro VaIsraeri vakazvitapa kuti zvive zvavo, zvakarehwa neshoko raJehovha, raakaraira Joshua.
\v 28 Naizvozvo Joshua akapisa Ai, akariita murwi ungavapo nokusingaperi, nedongo kusvikira nhasi.
\v 29 Akasungirira mambo weAi pamuti kusvikira madekwani; asi pakuvira kwezuva Joshua akavaraira, vakaturura chitunha chake pamuti, vakachikanda panopindwa napo pasuwo reguta, vakatutira pamusoro pacho murwi mukuru wamabwe; aripo kusvikira nhasi.
\p
\v 30 Zvino Joshua wakavakira Jehovha Mwari waIsraeri atari pagomo reEbhari,
\v 31 sezvakange zvarairwa vana vaIsraeri naMozisi, muranda waJehovha, sezvakanyorwa mubhuku yomurairo waMozisi; yakange iri aritari yamabwe asina kuvezwa; hakuna munhu wakange asimudzira dare pamusoro pawo; vakabayirapo Jehovha zvipiriso zvinopiswa, nokubayirawo zvipiriso zvokuyananisa.
\p
\v 32 Akanyorazve ipapo pamabwe murairo waMozisi, waakanyora pamberi paVaIsraeri.
\v 33 VaIsraeri vese navakuru vavo navatariri vavo, navatongi vavo vakamira paareka nechouno necheseri, pamberi pavapristi VaRevhi, vaisitakura areka yesungano yaJehovha, pamwe chete navatorwa navakange vaberekerwa munyika; hafu yavo pamberi pegomo reGerizimi, nehafu yavo pamberi pegomo reEbhari; sezvakange zvarairwa naMozisi, muranda waJehovha, kuti vatange kuropafadza vana vaIsraeri.
\v 34 Pashure akarava mashoko ese omurayiro, okuropafadza nookutuka, sezvazvakanyorwa zvese mubhuku yomurayiro.
\v 35 Kwakange kusine shoko rimwe, pazvese zvakange zvarairwa naMozisi, risina kurahwa naJoshua pamberi peungano yese yaVaIsraeri, navakadzi navana, navatorwa vakange vagere pakati pavo.