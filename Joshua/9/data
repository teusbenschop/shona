\c 9
\s VaIsraeri vanonyengedzerwa navaGibhiyoni
\p
\v 1 Zvino zvakaitika madzimambo ese aiva mhiri kwaJoridhani pazvikomo nepamapani, nepamahombekombe ese egungwa guru pakatarisana neRebhanoni, muHiti nemuAmori nemuKenani nemuPerezi nemuHivhi nemuJebhusi, vakati vachinzwa \add izvozvo\add*,
\v 2 vakazviunganidza nemoyo umwe kunorwa naJoshua uye naIsraeri.
\p
\v 3 Zvino vagari veGibhiyoni vakati vanzwa Joshua zvaakaitira Jeriko neAi,
\v 4 ivowo vakabata neunyengeri, ndokuenda ndokuzviita senhume, ndokutakudza mbongoro dzavo masaga akabvaruka nehombodo dzewaini dzakasakara uye dzakabvaruka uye dzakagambirwa;
\v 5 nemanyatera akasakara aiva nezvigamba patsoka dzavo, nenguvo dzakasakara vakadzipfeka; uye zvingwa zvavo zvese zvembuva yavo zvakange zvakaoma nokuvhuvha.
\v 6 Vakaenda kuna Joshua kumisasa paGirigari, vakati kwaari nokuvarume VaIsraeri: Tinobva kunyika iri kure; naizvozvo itai sungano nesu zvino.
\v 7 Varume VaIsraeri vakati kuVaHivhi: Zvimwe mugere pakati pedu; tingaita sungano nemwi seiko?
\v 8 Ivo vakati: Tiri varanda venyu. Joshua akati kwavari: Ndimwi aniko? Munobvepi?
\v 9 Vakati: Varanda venyu vabva kunyika iri kure-kure, nokuda kwezita raJehovha Mwari wenyu, nokuti takanzwa mukurumbira wake nezvese zvaakaita Egipita.
\v 10 Uye zvese zvaakaitira madzimambo maviri aVaAmori, akange ari mhiri kwaJoridhani, naSihoni mambo weHeshibhoni, naOgi mambo weBhashani, wakange ari paAshitaroti.
\v 11 Vakuru vedu navanhu vese venyika yedu vakataura nesu, vakati: Torai mbuva yenzira mumaoko enyu, mundosangana navo, muti kwavari: Tiri varanda venyu; zvino itai sungano nesu.
\v 12 Zvingwa izvo zvembuva yedu takazvitora zvichakapisa mudzimba dzedu musi watakabuda, tichiuya kwamuri; asi zvino tarirai, zvaoma, zvavhuvha.
\v 13 Nehombodo idzi dzewaini, dzatakazadza, dzakange dziri itsva; tarirai, dzaparuka; nenguvo dzedu idzi, neshangu dzedu zvasakara nemhaka yorwendo rurefu-refu.
\v 14 Ipapo varume vakatora zvimwe zvembuva yavo, vasingabvunzi muromo waJehovha.
\v 15 Joshua akayanana navo, akaita sungano navo, kuti vachavarega vari vapenyu; machinda eungano akapika kwavari.
\p
\v 16 Zvino mazuva matatu akati apera, vaita sungano navo, vakanzwa kuti vagere pedo navo napakati pavo.
\v 17 VaIsraeri vakafamba, vakasvika pamaguta avo nezuva retatu. Maguta avo aiva Gibhiyoni, neKefira, neBheroti, naKiriatijearimi.
\v 18 Vana vaIsraeri havana kuvaparadza, nokuti machinda eungano akange apika kwavari naJehovha Mwari waIsraeri. Ungano yese ikapopotera machinda.
\v 19 Asi machinda ese akati kuungano yese: Takapika kwavari naJehovha, Mwari waIsraeri, naizvozvo zvino hatigoni kuvaitira chinhu.
\v 20 Tichavaitira chinhu ichi, tichavarega vari vapenyu, kuti tirege kuwirwa nokutsamwa kwaMwari nokuda kokupika, kwatakapika kwavari.
\v 21 Zvino machinda akati kwavari: Ngavararame havo. Vakava vatemi vehuni navateki vemvura veungano yese, sezvavakaudzwa namachinda.
\p
\v 22 Zvino Joshua akavadana, akataura navo, akati: Matinyengedzerereiko, muchiti: Takabva kure-kure nemi, zvamugere pakati pedu?
\v 23 Naizvozvo zvino muri vanhu vakatukwa, muchangosiva varanda navatemi vehuni navateki vemvura veimba yaMwari wangu.
\v 24 Vakapindura Joshua, vakati: Nokuti varanda venyu vakange vaudzwa zvirokwazvo kuti Jehovha Mwari wenyu wakange araira muranda wake Mozisi, kuti akupei nyika yese, nokuparadza vese vagere panyika ino pamberi penyu; naizvozvo takatya kwazvo nokuda kwenyu kuti tichaurawa, tikaita chinhu ichi.
\v 25 Zvino tarirai, tiri pamaoko enyu, itai nesu sezvamunoti ndizvo zvakanaka nezvakarurama.
\v 26 Akavaitira saizvozvo, akavarwira pamaoko avana vaIsraeri, ivo vakasavauraya.
\v 27 Musi iwoyo Joshua akavaita vatemi vehuni navateki vemvura yeungano neyearitari yaJehovha, kusvikira nhasi panzvimbo yaizotsaurwa naye.
