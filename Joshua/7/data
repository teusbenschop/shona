\c 7
\s Kutadza kwaAkani nokurohwa kwake
\p
\v 1 Asi vana vaIsraeri vakadarika pachinhu chakayereswa; nokuti Akani, mwanakomana waKarimwi, mwanakomana waZabhedhi, mwanakomana waZera, worudzi rwaJudha, wakatora chinhu chezvakayereswa; kutsamwa kwaJehovha kukamukira vana vaIsraeri.
\v 2 Joshua akatuma varume vabve Jeriko vaende Ai, guta riri parutivi rweBheti-avheni, kumabvazuva eBheteri, akataura navo, akati: Kwirai, mundoshora nyika. Varume vakakwira, vakanoshora Ai.
\v 3 Vakadzokera kuna Joshua, vakati kwaari: Vanhu vese ngavarege kukwira; varume vanenge zvuru zviviri kana zvitatu ngavaende kundorwa neAi, asi vanhu vese ngavarege havo kutambudzwa kuendako, nokuti vashoma havo.
\v 4 Naizvozvo varume vanenge zvuru zviviri kana zvitatu vakaendako, ivo vakatiza pamberi pavarume veAi.
\v 5 Varume veAi vakauraya varume vanenge makumi matatu navatanhatu vavo, vakavateverera kubva pamberi pesuwo kusvikira Shebharimi, vachivauraya pakuburuka kwavo; ipapo moyo yavanhu yakanyauka, ikaita semvura.
\p
\v 6 Zvino Joshua akabvarura nguvo dzake, akawira pasi nechiso chake pamberi peareka yaJehovha kusvikira madekwani, iye navakuru vaVaIsraeri, vakaisa guruva pamisoro yavo.
\v 7 Joshua akati: Haiwa! Ishe Mwari, makayambusireiko vanhu ava paJoridhani, kuti mutiise mumaoko aVaAmori, vatiparadze? Dai takatenda hedu kugara mhiri kwaJoridhani!
\v 8 Haiwa, Ishe, ndichati kudiniko, VaIsraeri zvavakafuratira vavengi vavo!
\v 9 Nokuti VaKenani navese vagere munyika ino vachazvinzwa, vachatikomba, nokudzima zita redu panyika; zvino zita renyu guru muchariiteiko?
\p
\v 10 Ipapo Jehovha akati kuna Joshua: Simuka, wawireiko kudai pachiso chako?
\v 11 VaIsraeri vatadza, vadarika sungano yangu yandakavaraira; vatora chinhu chakayeriswa, vabavo, nokunyengera, nokuchiviga pakati penhumbi dzavo.
\v 12 Naizvozvo vana vaIsraeri havangagoni kukunda vavengi vavo, vanofuratira vavengi vavo, nokuti vava vanhu vakatukwa; handichazovi nemi, kana musingaparadzi chinhu chakayereswa pakati penyu.
\v 13 Simuka, uite vanhu vatsvene, uti: Zvitsaurirei mangwana, nokuti zvanzi naJehovha Mwari waIsraeri: Kune chinhu chakayeriswa pakati penyu, Israeri; hamungakundi vavengi venyu, kusvikira mabvisa chinhu chakayeriswa pakati penyu.
\v 14 Naizvozvo mangwana munofanira kuswedera namarudzi enyu; zvino rudzi runobatwa naJehovha, runofanira kuswedera nedzimba dzarwo, neimba inobatwa naJehovha, inofanira kuswedera nemhuri dzayo, nemhuri inobatwa naJehovha, inofanira kuswedera murume umwe nomumwe.
\v 15 Zvino uyo unobatwa ane chinhu chakayereswa, anofanira kupiswa nomoto, iye nezvese zvaanazvo; nokuti wakadarika sungano yaJehovha, uye nokuti wakaita chinhu chakaipa kwazvo pakati paIsraeri.
\p
\v 16 Naizvozvo Joshua wakamuka mangwanani, akaswededza VaIsraeri namarudzi avo; rudzi rwaJudha ndokubatwa;
\v 17 zvino akaswededza dzimba dzaJudha, imba yaZera ikabatwa; zvino akaswededza murume umwe neumwe weimba yavaZera, Zabhedhi akabatwa;
\v 18 zvino akaswededza mhuri yake, murume umwe nomumwe, Akani mwanakomana waKarimi, mwanakomana waZabhedhi, mwanakomana waZera, worudzi rwaJudha akabatwa.
\v 19 Zvino Joshua akati kuna Akani: Mwana wangu, chikudza Jehovha Mwari waIsraeri, uzvireurure kwaari; ndiudze zvino zvawakaita, usandivanzira izvo.
\v 20 Ipapo Akani akapindura Joshua, akati: Zvirokwazvo, ndakatadzira Jehovha Mwari waIsraeri, ndakaita zvekuti nezvekuti;
\v 21 ndakaona pakati pezvakapambiwa nguvo yakanaka, inobva Bhabhironi, nesirivha yakasvika mashekeri ana mazana maviri, nechikamu chegoridhe chakasvika mashekeri ana makumi mashanu pakuyerwa kwacho; ipapo ndakazvichochora, ndikazvitora, tarirai, zvakavigwa pasi mutende rangu, sirivha iri pasi pazvo.
\p
\v 22 Naizvozvo Joshua akatuma nhume, ivo vakamhanyira kutende rake, vakanowana zvakavigwa mutende rake, sirivha iri pasi pazvo.
\v 23 Vakazvibvisa mutende, vakazviisa kuna Joshua, nokuvana vaIsraeri vese, vakazviisa pasi pamberi paJehovha.
\v 24 Ipapo Joshua naVaIsraeri vese vakange vanaye vakatora Akani, mwanakomana waZera, nesirivha, nenguvo, nembongoro dzake, namakwai ake, netende rake, nezvese zvaakange anazvo, vakakwira navo kumupata weAkori.
\v 25 Zvino Joshua akati: Wakatipinzireiko padambudziko? Jehovha uchakupinza padambudziko nhasi. Ipapo VaIsraeri vese vakamutaka namabwe, vakavapisa nomoto, nokuvataka namabwe.
\v 26 Vakaunganidza pamusoro pake mabwe akaita murwi mukuru uripo kusvikira nhasi; Jehovha akazvidzora pakutsamwa kwake kukuru. Naizvozvo zita renzvimbo iyo rakanzi mupata weAkori kusvikira nhasi.
