\c 14
\s Karebhu anopiwa Hebhuroni
\p
\v 1 Ndidzo nhaka dzakagamuchirwa navana vaIsraeri panyika yeKenani, dzavakagoverwa nomupristi Eriazari, naJoshua mwanakomana waNuni, navakuru vedzimba dzamadzibaba amarudzi avana vaIsraeri.
\v 2 Vakagoverwa nhaka yavo nemijenya, sezvavakarairwa naJehovha nomuromo waMozisi, nhaka yamarudzi mapfumbamwe nehafu.
\v 3 Nokuti Mozisi wakange apa marudzi maviri nehafu nhaka yavo mhiri kwaJoridhani; asi VaRevhi haana kuvapa nhaka pakati pavo.
\v 4 Nokuti vana vaJosefa vakange vana marudzi maviri; rwaManase norwaEfuremu; havana kupa VaRevhi mugove munyika iyo, asi maguta mavangagara, namafuro awo emombe dzavo nefuma yavo.
\v 5 Vana vaIsraeri vakaita sezvakarairwa Mozisi naJehovha, vakakamura nyika.
\p
\v 6 Zvino vana vaJudha vakaswedera kuna Joshua paGirigari, Karebhu mwanakomana waJefune, muKenizi, akati kwaari: Unoziva shoko rakataurwa naJehovha kuna Mozisi munhu waMwari, pamusoro pangu napamusoro pako, paKadheshi-Bharinea.
\v 7 Ini ndakange ndiri wemakore makumi mana nguva yandakatumwa naMozisi muranda waJehovha paKadheshi-Bharinea kundoshora nyika, ndikadzoka neshoko kwaari sezvandakafunga ini.
\v 8 Asi hama dzangu dzakange dzakwira neni dzakaodza moyo yavanhu; asi ini ndakatevera Jehovha Mwari wangu nomoyo wese.
\v 9 Mozisi akapika nomusi uyo, akati: Zvirokwazvo, nyika yakatsikwa norutsoka rwako, ichava nhaka yako neyavana vako nokusingaperi, nokuti wakatevera Jehovha Mwari wangu nomoyo wako wese.
\v 10 Zvino tarira, Jehovha wakandichengeta ndiri mupenyu, sezvaakataura, makore ano ana makumi mana namashanu kubva panguva Jehovha yaakataura shoko iri kuna Mozisi, VaIsraeri vachafamba murenje; zvino, tarira, nhasi ndava wemakore makumi masere nemashanu.
\p
\v 11 Kunyange zvakadaro, nanhasi ndichine simba sezvandakange ndakaita nomusi wandakatumwa naMozisi; sezvarakange rakaita musi iwoyo, ndizvo zvakaita simba rangu nanhasi, kana rokurwa kana kubuda kana kupinda.
\v 12 Naizvozvo zvino chindipa nyika, nyika iyi yamakomo, yakarehwa naJehovha musi iwoyo; nokuti nomusi iwoyo wakanzwa iwe kuti vaAnaki vakange varipo namaguta makuru ana masvingo; zvimwe Jehovha uchava neni, ndikagona kuvadzinga, sezvakataurwa naJehovha.
\v 13 Ipapo Joshua akamuropafadza, akapa Karebhu mwanakomana waJefune Hebhuroni, ive nhaka yake.
\v 14 Naizvozvo Hebhuroni rakazova nhaka yaKarebhu mwanakomana waJefune, muKenizi, kusvikira nhasi; nokuti wakange atevera Jehovha Mwari waIsraeri nomoyo wake wese.
\v 15 Zita reHebhuroni pakutanga rakange riri Kiriyati-Aribha; iye Aribha wakange ari munhu mukuru pakati pavaAnaki vese. Ipapo nyika ikazorora pakurwa.