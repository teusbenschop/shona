\c 18
\s Tabhenakeri inodzikwa paShiro
\p
\v 1 Zvino ungano yese yavana vaIsraeri yakaungana paShiro, ikadzikapo tende rokusangana; nyika yakange yakundwa navo.
\v 2 Asi pakati pavana vaIsraeri kwakange kwasara marudzi manomwe akange achigere kukamurirwa nhaka yawo.
\v 3 Zvino Joshua akati kuvana vaIsraeri: Muchanonoka kusvikira rinhiko kupinda nokutora nyika, yamakapiwa naJehovha Mwari wamadzibaba enyu?
\v 4 Zvitsaurirei varume vatatu kurudzi rumwe norumwe, ini ndivatume, vasimuke vafambe nenyika, vagorondedzera nhaka yavo; ipapo vauye kwandiri.
\v 5 Vanofanira kuiganhura vachiita migove minomwe; vaJudha vanofanira kugara pamuganhu wavo kurutivi rwechamhembe, uye veimba yaJosefa vanofanira kugara pamuganhu wavo kurutivi rwekumaodzanyemba.
\v 6 Zvino munofanira kurondedzera nyika, muchiita migove minomwe, mugouya nerondedzero kwandiri, ndikukandirei mijenya pano pamberi paJehovha Mwari wedu.
\v 7 Nokuti VaRevhi havano mugove pakati penyu; nokuti upristi hwaJehovha ndiyo nhaka yavo; zvino vaGadhi navaRubheni, nehafu yorudzi rwaManase vakapiwa nhaka yavo mhiri kwaJoridhani kumabvazuva, yavakange vapiwa naMozisi muranda waJehovha.
\p
\v 8 Zvino varume avo vakasimuka, vakaenda, Joshua akaraira ivavo vakaenda kundorondedzera nyika, akati: Endai, mufambe nenyika, muirondedzere, mugodzokera kwandiri, ndikukandirei mijenya pano pamberi paJehovha paShiro.
\v 9 Varume vakaenda, vakafamba nenyika, vakarondedzera mubhuku nyika namaguta ayo, vachiita migove mina, vakasvika kuna Joshua pamisasa paShiro.
\v 10 Zvino Joshua akavakandira mijenya paShiro pamberi paJehovha; ipapo Joshua akagovera vana vaIsraeri nyika sezvavakange vakamurirwa.
\s Nhaka yaBhenjamini
\p
\v 11 Rudzi rwavana vaBhenjamini vakagoverwa mugove wavo nemhuri dzavo; miganhu yomugove wavo yakange iri pakati pavana vaJudha navana vaJosefa.
\v 12 Muganhu wavo kurutivi rwekumaodzanyemba wakabva paJoridhani; zvino muganhu ndokukwira kurutivi rweJeriko nechekumaodzanyemba, ndokukwira nenyika yamakomo kumavirazuva, ndokuguma murenje reBheti-Avheni.
\v 13 Muganhu ndokubvapo, ndokupfuura napaRuzi, kurutivi rwechamhembe rweRuzi (ndiro Bheteri); zvino muganhu ndokuburukira Ataroti-adhari, pedo negomo riri kuchamhembe kweBheti-Horoni rekuchamhembe.
\v 14 Muganhu ndokutarwa, uchibva pagomo riri pamberi peBheti-Horoni chamhembe, ndokuguma paKiriati-bhaari (ndiro Kiriati-Jearimi), guta ravana vaJudha; ndirwo rwaiva rutivi rwamavirazuva.
\v 15 Rutivi rwechamhembe rwakabva pamugumo weKiriatijearimi, muganhu ndokuramba uchienda kumavirazuva, ndokubudira kutsime remvura yeNefitoa;
\v 16 zvino muganhu ndokuburukira kumugumo wegomo riri pamberi pomupata womwanakomana waHinomi, mumupata weRefaimu kumaodzanyemba; ndokuburukira kumupata waHinomi, kurutivi rwaVaJebhusi chamhembe, ndokuburukira Eni-rogeri;
\v 17 zvino ndokutarwa kurutivi rwekumaodzanyemba, kubva paEni-shemeshi kusvikira paGeriroti, rakatarisana nejinga reAdhumimi; ndokuburukira kubwe raBhohani, mwanakomana waRubheni;
\v 18 zvino ndokupfuurira kurutivi rwakatarisana neArabha, kumaodzanyemba, ndokuburukira kuArabha;
\v 19 muganhu ndokupfuura nokurutivi rweBheti-Hogira kumaodzanyemba, ndokuguma kumaodzanyemba apo pakapinda nyika muGungwa roMunyu, kumugumo wechamhembe waJoridhani; ndiwo waiva muganhu wechamhembe.
\v 20 Joridhani ndirwo rwakange ruri muganhu wayo kumabvazuva. Ndiyo yakange iri nhaka yavana vaBhenjamini, nemiganhu yayo kunhivi dzese, nemhuri dzavo.
\p
\v 21 Maguta orudzi rwavana vaBhenjamini, nemhuri dzavo, akange ari Jeriko, neBheti-Hogira, neEmeki-kezizi,
\v 22 neBheti-Arabha, neZemaraimi, neBheteri,
\v 23 neAvhimu, nePara, neOfura,
\v 24 neKefari-amoni, neOfini, neGebha; maguta ane gumi namaviri nemisha yawo;
\v 25 neGibhiyoni, neRama, neBheroti,
\v 26 neMizipe, neKefira, neMoza,
\v 27 neRekemi, neIripeeri, neTarara,
\v 28 neZera, neErefi, neJebhusi (ndiro Jerusarema), neGibhiyati, neKiriati; maguta ane gumi namana nemisha yawo; ndiyo yakange iri nhaka yavana vaBhenjamini nemhuri dzavo.