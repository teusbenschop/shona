\c 17
\s Nhaka yaManase
\p
\v 1 Ndiwo mugove worudzi rwaManase; nokuti iye wakange ari mwana wedangwe waJosefa. Kana ari Makiri, mwana wedangwe waManase, baba vaGiriyadhi, iye wakapiwa Giriyadhi neBhashani, nokuti wakange ari murwi.
\v 2 Vamwe vana vaManase vakapiwa mugove nemhuri dzavo: Vana vaAbhiezeri, navana vaHereki, navana vaAsirieri, navana VaShekemu, navana vaHeferi, navana vaShemidha, ndivo vakange vari vana vavakomana vaManase, mwanakomana waJosefa, nemhuri dzavo.
\p
\v 3 Asi Zerofeadhi, mwanakomana waHeferi, mwanakomana waGiriyadhi, mwanakomana waMakiri, mwanakomana waManase, wakange asina vanakomana, asi vanasikana chete; mazita avanasikana vake akange ari Mara, naNowa, naHogira, naMirika, naTiriza.
\v 4 Ivo vakaswedera kumupristi Ereazari, nokuna Joshua, mwanakomana waNuni, nokumachinda, vakati: Jehovha wakaraira Mozisi kuti atipe nhaka pakati pehama dzedu; naizvozvo akavapa nhaka pakati pavanin'ina vababa vavo, sezvakange zvarairwa naJehovha.
\v 5 Manase akapiwa migove ine gumi, kunze kweGiriyadhi neBhashani mhiri kwaJoridhani.
\v 6 Nokuti vanasikana vaManase vakange vane nhaka pakati pavanakomana vake; nyika yeGiriyadhi yakange iri yavamwe vanakomana vaManase.
\p
\v 7 Muganhu waManase wakabva kwaAsheri, ndokusvika paMikimetati, pamberi peShekemu; zvino muganhu ndokuenda kuruoko rworudyi, kusvikira kuvanhu vakange vagere Eni-tapua.
\v 8 Nyika yeTapua yakange iri yaManase; asi Tapua pamuganhu waManase rakange riri guta ravana vaEfuremu.
\v 9 Zvino muganhu ndokuburuka kurukova Kana, nechezasi korukova; maguta iwayo akange ari aEfuremu, pakati pamaguta aManase; muganhu waManase wakange uri nechekumaodzanyemba korukova, ndokuguma pagungwa.
\v 10 Kurutivi rwezasi nyika yakange iri yaEfuremu; kurutivi rwekumaodzanyemba yakange iri yaManase; gungwa waiva muganhu wake; miganhu ikasvika kwaAsheri kumaodzanyemba, nokwaIsaskari kumabvazuva.
\v 11 Pakati paIsaskari naAsheri Manase wakange ane Bhetisheani nemisha yaro, neJibhireami nemisha yaro, navanhu vakange vagere Dhori nemisha yaro, navanhu vakange vagere Endori nemisha yaro, navakange vagere Taanaki nemisha yaro, navakange vagere Megidho nemisha yaro, ari makomo matatu.
\v 12 Asi vana vaManase vakange vasingagoni kudzinga vanhu vakange vagere mumaguta iwayo; asi VaKenani vakaramba vachida kugara panyika iyo.
\v 13 Zvino vana vaIsraeri vakati vava nesimba, vakaita VaKenani vabati vechibharo, havana kuvadzinga chose.
\p
\v 14 Zvino vana vaJosefa vakataura naJoshua, vakati: Makatipireiko mugove umwe chete nechikamu chimwe chete, kuti ive nhaka yedu, zvatiri vanhu vazhinji, nokuti Jehovha wakatiropafadza kusvikira zvino?
\v 15 Joshua akati kwavari: Kana muri vanhu vazhinji, endai henyu kudondo, mundozvitemera nzvimbo ipapo panyika yaVaPerezi neyavaRefaimu; zvamusingakwaniri panyika yamakomo yaEfuremu.
\v 16 Vana vaJosefa vakati: Nyika yamakomo haingatikwaniri; uye VaKenani vese vanogara munyika yomupata vane ngoro dzamatare, ivo vese vari paBhetisheani nemisha yaro, navari mumupata weJezireeri.
\v 17 Zvino Joshua akataura naveimba yaJosefa, ivo Efuremu naManase, akati: Imwi muri vanhu vazhinji, mune simba guru, hamungavi nomugove umwe chete;
\v 18 asi nyika yamakomo ichava yenyu; nokuti kunyange riri dondo, muchafanira kuritema, mabudiro aro ese agova enyu; nokuti munofanira kudzinga VaKenani, kunyange vane ngoro dzamatare, uye kunyange vane simba.