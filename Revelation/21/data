\c 21
\s Denga idzva nenyika itsva
\p
\v 1 Zvino ndakaona denga idzva nenyika itsva, nokuti denga rekutanga nenyika yekutanga zvaiva zvapfuura, uye gungwa raiva risisipo.
\v 2 Zvino ini Johwani ndakaona guta dzvene, Jerusarema idzva, richiburuka kubva kuna Mwari kubva kudenga, rakagadzirirwa semwenga wakashongedzerwa murume wake.
\v 3 Zvino ndakanzwa inzwi guru kubva kudenga, richiti: Tarira, tabhenakeri yaMwari iri pavanhu, iye achagara navo, uye ivo vachava vanhu vake; naMwari amene achava navo, \add ari\add* Mwari wavo.
\v 4 Zvino Mwari achapusika misodzi yose kubva pameso avo, nerufu haruchazovipo, kana kushungurudzika, kana kurira, kana kurwadziwa hakungachavipo; nokuti zvinhu zvekutanga zvapfuura.
\v 5 Zvino agere pachigaro cheushe wakati: Tarira, ndinoita zvinhu zvose zvive zvitsva. Ndokuti kwandiri: Nyora; nokuti mashoko awa ndeechokwadi uye akatendeka.
\v 6 Zvino akati kwandiri: Zvaitika. Ndini Arifa naOmega, Kutanga neKupedzisira. Ini ndichapa kuna iye ane nyota zvinobva pachitubu chemvura yeupenyu pachena.
\v 7 Anokunda achagara nhaka yezvinhu zvose; uye ndichava Mwari wake, naiye achava mwanakomana wangu.
\v 8 Asi vanotya, nevasingatendi, nevanyangadzi, nemhondi, nemhombwe, nevaroyi, nevanonamata zvifananidzo, nevose varevi venhema, vachava nemugove wavo mudziva rinopfuta nemoto nesarufa; rwunova rufu rwechipiri.
\s Jerusarema idzva
\p
\v 9 Zvino kwakauya kwandiri umwe wevatumwa vanomwe vaiva vane ndiro nomwe dzizere nematambudziko manomwe ekupedzisira, akataura neni, achiti: Uya pano ndigokuratidza mwenga, mukadzi weGwayana.
\v 10 Zvino wakanditakurira muMweya kugomo guru uye refu, akandiratidza guta guru, Jerusarema dzvene, richiburuka kubva kudenga kubva kuna Mwari,
\v 11 rine kubwinya kwaMwari; uye chiedza charo chakaita sebwe rinokoshesesa, sebwe rejasipisi*, rinonjenjemera sekrisitaro*;
\v 12 uye raiva rine rusvingo rukuru uye rurefu, rine masuwo gumi nemaviri, nevatumwa gumi nevaviri pamusuwo, nemazita akanyorwa pamusoro, ari emarudzi gumi nemaviri evana vaIsraeri.
\v 13 Kumabvazuva masuwo matatu; kumaodzanyemba masuwo matatu; kuchamhembe masuwo matatu; nekumavirira masuwo matatu;
\v 14 zvino rusvingo rweguta rwaiva rwune nheyo gumi nembiri, nepadziri mazita evaapositori gumi nevaviri veGwayana.
\v 15 Zvino wakataura neni waiva ane rutsanga rwegoridhe, kuti ayere guta, namasuwo aro, nerusingo rwaro.
\v 16 Zvino guta raiva rakamiswa rakaenzana mativi mana, nekureba kwaro kwakakura kudai sekufara; ndokuyera guta nerutsanga, \add rikasvika\add* pamastadhia* zvuru gumi nezviviri; kureba nekufara nekukwirira kwaro zvakaenzana.
\v 17 Zvino wakayera rusvingo rwaro, mbimbi zana nemakumi mana nemana, chiyero chemunhu, chinova chemutumwa.
\v 18 Uye maiva nechivakwa cherusvingo rwaro, jasipisi, uye guta \add riri\add* goridhe rakakwana, rakafanana negirazi rakachenesesa.
\v 19 Nenheyo dzerusvingo rweguta dzakashongedzwa nebwe rimwe nerimwe rinokosha. Nheyo yekutanga ijasipisi, yepiri isafiri*, yetatu ikarikidhoni*, yechina iemaradhi*,
\v 20 yeshanu isaridhonikisi*, yetanhatu isaridhio*, yechinomwe ikrisoriti*, yerusere bheriri*, yepfumbamwe topasi*, yegumi kirisopirasi*, yegumi neimwe hiasindi*, yegumi nembiri ametesiti*.
\v 21 Zvino masuwo gumi nemaviri maparera gumi nemaviri; rimwe nerimwe remasuwo raiva riri reparera rimwe; uye nzira yemuguta igoridhe rakakwana segirazi rinonjenjemera.
\v 22 Zvino handina kuona tembere mukati marwo, nokuti Ishe Mwari Wemasimbaose itembere yarwo, neGwayana.
\v 23 Zvino guta harishaiwi zuva kana mwedzi kuvhenekera mariri; nokuti kubwinya kwaMwari kunorivhenekera, nemwenje waro iGwayana;
\v 24 zvino marudzi evanoponeswa achafamba muchiedza charo, nemadzimambo enyika achauisa kubwinya nerukudzo rwawo mariri.
\v 25 Zvino masuwo aro haangatongopfigwi masikati, nokuti usiku hahuchazovipo.
\v 26 Uye vachauisa kubwinya nerukudzo rwendudzi mariri.
\v 27 Uye hamungatongopindi chero chinhu chinosvibisa mariri, uye chinosemesa, uye nhema; asi vakanyorwa mubhuku reupenyu reGwayana.