\c 15
\s Dhavhidhi anoisa areka Jerusarema
\p
\v 1 Dhavhidhi akazvivakira dzimba muguta raDhavhidhi; akagadzirira areka yaMwari nzvimbo, akaidzikira tende.
\v 2 Zvino Dhavhidhi akati: Hakuna munhu anofanira kutakura areka yaMwari asi VaRevhi; nokuti ndivo vakatsaurwa naJehovha kutakura areka yaMwari, nokumushumira nokusingaperi.
\v 3 Dhavhidhi akaunganidza VaIsraeri vese paJerusarema kuti vaise areka yaJehovha kunzvimbo yayo, yaakange aigadzirira.
\v 4 Dhavhidhi akaunganidza vanakomana vaAroni naVaRevhi;
\v 5 pakati pavanakomana vaKohati, Urieri mukuru, nehama dzake dzine zana namakumi maviri;
\v 6 pakati pavanakomana vaMerari: Asaya mukuru, nehama dzake dzina mazana maviri namakumi maviri;
\v 7 pakati pavanakomana vaGerishomi: Joeri mukuru, nehama dzake dzine zana namakumi matatu.
\v 8 Pakati pavanakomana vaErizafani: Shemaya mukuru, nehama dzake dzina mazana maviri;
\v 9 pakati pavanakomana vaHebhuroni: Erieri mukuru, nehama dzake dzina makumi masere;
\v 10 pakati pavanakomana VaUzieri. Aminadhabhu mukuru, nehama dzake dzine zana negumi navaviri.
\v 11 Dhavhidhi akadana Zadhoki naAbhiyatari vapristi, naVaRevhi vaiti Urieri, naAsaya, naJoeri, naShemaya, naErieri, naAminadhabhu.
\v 12 Akati kwavari: Ndimi vakuru vedzimba dzamadzibaba aVaRevhi; chizviitai vatsvene imwi nehama dzenyu, kuti mukwire neareka yaJehovha Mwari waIsraeri, kunzvimbo yandakaigadzirira.
\v 13 Nokuti nemhaka yokuti hamuna kuitakura pakutanga, Jehovha Mwari wedu akatirova. Nokuti hatina kumutsvaka sezvatakarairwa.
\v 14 Naizvozvo vapristi naVaRevhi vakazviita vatsvene, kuti vakwire neareka yaJehovha Mwari waIsraeri.
\v 15 Vana VaRevhi vakatakura areka yaMwari pamafudzi avo namatanda akange aripo, sezvakarairwa naMozisi neshoko raJehovha.
\v 16 Dhavhidhi akataura navakuru vaVaRevhi kuti vagadze hama dzavo vave vaimbi vane zvokuridza nazvo, zvaiti mitengeramwa, nembira, namakandira, vazviridze nesimba nokuimbisa nomufaro.
\v 17 Ipapo VaRevhi vakagadza Hemani mwanakomana waJoeri, napakati pehama dzake, Asafi mwanakomana waBherekia; napakati pavanakomana vaMerari, hama dzavo, Etani mwanakomana waKushaya;
\v 18 uye pamwe chete navo hama dzavo dzeboka rechipiri, Zekariya, naBheni, naJaazieri, naShemiramoti, naJehieri, naUni, naEriabhi, naBhenaya, naMaaseya, naMatitia, naEriferehu, naMikineya, naObhedhi-Edhomu, naJeyieri, vatariri vemikova.
\v 19 Saizvozvovo vaimbi vaiti Hemani, naAsafi, naEtani, vakagadzwa, vanamakandira endarira kuti vaaridze nesimba;
\v 20 naZekariya, naAzieri, naShemiramoti, naJehieri, naUni, naEriabhi, naMaaseya, naBhenaya, vane mitengerangwa ina manzwi matete;
\v 21 naMatitia, naEriferehu, naMikineya, naObhedhi-Edhomu, naJeyieri, naAzaziya, vane mbira dzina manzwi makobvu kutungamirira vamwe.
\v 22 Kenania mukuru waVaRevhi, ndiye waiimbisa vanhu; ndiye waidzidzisa vanhu kuimba, nokuti akange ari nyanzvi.
\v 23 Bherekia naErikana vakange vari vatariri vemikova yeareka.
\v 24 Shebhanaya, naJoshafati, naNetaneri, naAmasai, naZekariya, naBhenaya, naEriezeri, vapristi, ndivo vairidza hwamanda pamberi peareka yaMwari; Obhedhi-Edhomu naJehiya vakange vari vatariri vemikova yeAreka.
\p
\v 25 Zvino Dhavhidhi navakuru VaIsraeri, navakuru vechiuru chamazana, vakanobvisa areka yesungano yaJehovha mumba maObhedhi-Edhomu nomufaro.
\v 26 Zvino Mwari akati achibatsira VaRevhi vakange vachitakura areka yesungano yaJehovha, vakabaira Mwari nzombe diki nomwe namakondobwe manomwe.
\v 27 Dhavhidhi akange akapfeka nguvo yomucheka wakaisvonaka, naVaRevhi vese vakange vachitakura areka, navaimbi, naKenania, mudzidzisi wokuimba, pamwe chete navaimbi; uye Dhavhidhi akange akapfeka efodhi yomucheka.
\v 28 Saizvozvo VaIsraeri vese vakakwira neareka yesungano yaJehovha vachipururudza, nokuridza mimanzi, nehwamanda, namakandira, vachiridza zvikuru mitengeranwa nembira.
\p
\v 29 Zvino areka yesungano yaJehovha yakati ichisvika muguta raDhavhidhi, Mikaeri mukunda waSauro, akatarira napahwindo, akaona mambo Dhavhidhi achipembera nokutamba; akamushora mumoyo make.
