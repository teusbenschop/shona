\c 28
\s Dhavhidhi anoraira Soromoni pamusoro petemberi
\p
\v 1 Zvino Dhavhidhi akaunganidza paJerusarema machinda ese aIsraeri, machinda amarudzi, navakuru vamapoka aibatira mambo vachiita mapoka, navakuru vezvuru, navakuru vamazana, navatariri venhumbi dzese nefuma yese yamambo navanakomana vake, pamwe chete nevatenwa navane simba, varume vese voumhare.
\v 2 Ipapo mambo Dhavhidhi akasimuka, akamira namakumbo ake, akati: Chindinzwai hama dzangu, navanhu vangu! Kana ndirini, ndakange ndichiti mumoyo mangu ndichavakira areka yesungano yaJehovha nechitsiko chaMwari wedu imba yokuzorora; zvino ndakange ndagadzira zvese zvokuvaka nazvo.
\v 3 Asi Mwari akati kwandiri: Iwe haufaniri kuvakira zita rangu imba, nokuti uri munhu wokurwa, wakateura ropa.
\v 4 Asi Jehovha, Mwari waIsraeri, akanditsaura paimba yese yababa vangu kuti ndive mambo waIsraeri nokusingaperi; nokuti akatsaura Judha kuti ave mutungamiriri; paimba yaJudha akatsaura imba yababa vangu akandifarira ini, akandiita mambo waVaIsraeri vese.
\v 5 Zvino pakati pavanakomana vangu vese nokuti Jehovha akandipa vanakomana vazhinji akatsaura mwanakomana wangu Soromoni, kuti agare pachigaro choushe chaJehovha muna Israeri.
\v 6 Akati kwandiri: Soromoni mwanakomana wako ndiye uchavaka imba yangu nevazhe dzangu; nokuti ndakamutsaura kuti ave mwanakomana wangu, neni ndichava baba vake.
\v 7 Ndichasimbisa ushe hwake nokusingaperi, kana iye achitsungirira kuita zvandakaraira nezvandakatonga, sezvaanoita nhasi.
\v 8 Naizvozvo zvino, pamberi paVaIsraeri vese, neungano yese yaJehovha, Mwari wedu achizvinzwa, chengetai nokutsvaka mirairo yese yaJehovha Mwari wenyu; kuti nyika ino yakanaka ive yenyu, mugoisiira vana venyu vanokuteverai, ive nhaka yavo nokusingaperi.
\p
\v 9 Zvino iwe Soromoni, mwanakomana wangu, ziva Mwari wababa vako, umushumire nomoyo wakarurama, uye nomweya unoda kwazvo; nokuti Jehovha anonzvera moyo yese, anonzwisisa ndangariro dzese dzemifungo kana ukamutsvaka, iye achawanikwa newe; asi kana ukamusiya, iye achakurasi a nokusingaperi.
\v 10 Zvino chenjera, nokuti Jehovha akakutsaura, kuti uvake imba ive nzvimbo tsvene; chiva nesimba, uzviite.
\p
\v 11 Ipapo Dhavhidhi akapa mwanakomana wake Soromoni mufananidzo weberere retemberi, nedzimba dzaro, nezvivigiro zvefuma yaro, namakamuri aro okumusoro, namakamuri aro omukati, neimba yechifunhiro chokuyananisa;
\v 12 nemifananidzo yezvese yakange iri mumweya wake, yevazhe dzeimba yaJehovha, neyamakamuri ese anokomberedza, neyezvivigiro zvefuma yeimba yaMwari, neyezvivigiro zvefuma yenhumbi dzakatsaurwa;
\v 13 neyamapoka avapristi naVaRevhi, neyamabasa ese eimba yaJehovha, neyenhumbi dzese dzokubata nadzo paimba yaJehovha;
\v 14 neyegoridhe, kurema kwayo, yokuumba nayo nhumbi dzegoridhe, nhumbi dzese dzamarudzi ese amabasa; neyesirivha, kurema kwayo, yokuumba nayo nhumbi dzese dzesirivha, nhumbi dzese dzamarudzi ese amabasa;
\v 15 nokuremawo kwegoridhe yokuumba nayo zvigadziko zvegoridhe, nemwenje yazvo, kurema kwechigadziko chimwe nechimwe nemimwe yacho; nesirivha, kurema kwayo, yokuumba nayo zvigadziko zvegoridhe, nemwenje yazvo kurema kwechigadziko chimwe nechimwe nemwenje yacho, sezvakakwanira basa rechigadziko chimwe nechimwe;
\v 16 negoridhe, kurema kwayo, yokuumba nayo tafura dzezvingwa zvokuratidza, yetafura imwe neimwe; nesirivha yetafura dzesirivha;
\v 17 nezvikokovonho zvegoridhe rakaisvonaka; nemidziyo yegoridhe, kurema komudziyo umwe nomumwe; nemidziyo yesirivha, kurema komudziyo umwe nomumwe;
\v 18 nokurema kwegoridhe rakanatswa yearitari yezvipfungaidzo zvinonhuhwira; negoridhe remufananidzo wengoro, wamakerubhi akatandavadza mapapiro awo, achifukidza areka yesungano yaJehovha.
\v 19 Izvi zvese, ndizvo zvakataura Dhavhidhi, ndakazviziviswa zvakanyorwa noruoko rwaJehovha, iwo mabasa ese omufananidzo uyu.
\v 20 Zvino Dhavhidhi akati kuna Soromoni mwanakomana wake: Simba, utsunge moyo, uzviite; usatya kana kuvunduswa, nokuti Jehovha Mwari, iye Mwari wangu, anewe; haangakuregi, kana kukusiya, kusvikira mabasa ese okushumira nawo paimba yaJehovha apedzwa.
\v 21 Zvino tarira, ndiwo mapoka avapristi naVaRevhi, vangabata mabasa ese eimba yaMwari; uyezve pamabasa ese uchava nemhizha dzese dzinoda kubata nomoyo wadzo mabasa amarudzi ese; navakuru navanhu vese vachateerera chose mirairo yako.
