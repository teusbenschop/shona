\c 16
\p
\v 1 Vakapinza areka yaMwari, vakaiisa pakati petende rayakange yadzikirwa naDhavhidhi; vakabaira pamberi paMwari zvipiriso zvinopiswa nezvipiriso zvokuyananisa.
\v 2 Zvino Dhavhidhi akati apedza kubaira zvipiriso zvinopiswa nezvipiriso zvokuyananisa, akaropafadza vanhu nezita raJehovha.
\v 3 Akapa umwe neumwe waVaIsraeri, murume nomukadzi, umwe neumwe bundu rechingwa, nenhindi yenyama, nebundu ramazambiringa.
\p
\v 4 Akagadza vashumir paVaRevhi, pamberi peareka yaJehovha, nokurumbidza, nokuvonga, nokukudza Jehovha Mwari waIsraeri;
\v 5 mukuru waiva Asafi, tevere Zekariya, naJeyieri, naShemiramoti, naJehieri, naMatitia, naEriabhi, naBhenaya, naObhedhi-Edhomu, naJeyieri, vane mitengerenwa nembira; Asafi airidza kwazvo makandira.
\v 6 Bhenaya naJahazieri ndivo vairidza hwamanda nguva dzese pamberi peareka yesungano yaMwari.
\s Rwiyo rwaDhavhidhi
\p
\v 7 Zvino nezuva iro Dhavhidhi akatanga kuraira kuti vavonge Jehovha nomuromo waAsafi nehama dzake:
\p
\v 8 Vongai Jehovha, mudane zita rake; zivisai zvaakaita pakati pendudzi dzavanhu.
\v 9 Muimbirei, mumuimbire nziyo dzokukudza; rondedzerai mabasa ake ese anoshamisa.
\v 10 Zvirumbidzei muzita rake dzvene; moyo yavanotsvaka Jehovha ngaifare kwazvo.
\v 11 Tsvakai Jehovha nesimba rake; tsvakai chiso chake nguva dzese.
\v 12 Rangarirai mabasa ake anoshamisa, aakaita; zvishamiso zvake, nezvaakatonga nomuromo wake;
\v 13 imwi vana vaIsraeri, muranda wake, imwi vana vaJakove vasanangurwa vake.
\p
\v 14 Ndiye Jehovha Mwari wedu, zvaakatonga zviri pasi pese.
\v 15 Rangarirai sungano yake nokusingaperi, iro shoko raakaraira kumarudzi ane chiuru;
\v 16 iyo sungano yaakaita naAbhurahama, nemhiko yake kuna Isaka;
\v 17 akazvisimbisira Jakove, kuti ave mutemo, kuna Israeri kuti ive sungano isingaperi;
\v 18 achiti: Ndichakupa iwe nyika yeKenani, uve mugove wenhaka yenyu.
\p
\v 19 Panguva imwi muchiri varume vashoma pakuverengwa, zvirokwazvo vashoma kwazvo, navatorwa mairi.
\v 20 Vakafamba-famba vachibva kuno rumwe rudzi vachienda kuno rumwe, nokubva kunoumwe ushe vachienda kunavamwe vanhu.
\v 21 Haana kutendera munhu kuvaitira zvakaipa; zvirokwazvo wakatuka madzimambo nokuda kwavo;
\v 22 achiti: Musagunzva vazodzwa vangu, navaporofita vangu musavaitira chakaipa.
\p
\v 23 Imbirai Jehovha, pasi pese; paridzirai kuponesa kwake zuva rimwe nerimwe,
\v 24 dudzirai kubwinya kwake pakati pavahedheni, namabasa ake anoshamisa pakati pendudzi dzese.
\v 25 Nokuti Jehovha mukuru, anofanira kurumbidzwa kwazvo; iye anofanira kutyiwa kupfuura vamwari vese.
\v 26 Nokuti vamwari vese vendudzi zvifananidzo hazvo; asi Jehovha ndiye akaita kudenga-denga.
\v 27 Kukudzwa noumambo zviri pamberi pake; simba nomufaro zviri panzvimbo yake;
\v 28 ipai Jehovha, imwi ndudzi dzavanhu, ipai Jehovha kukudzwa nesimba.
\v 29 Ipai Jehovha kukudzwa kunofanira zita rake; uyai nechipo, uyai pamberi pake; namatai kuna Jehovha mune nguvo tsvene.
\v 30 Dedera pamberi pake, nyika yese nyikawo yakasimbiswa kuti irege kuzununguswa.
\p
\v 31 Kudenga-denga ngakufare, napasi ngapafarisise; pakati pendudzi ngavati, Jehovha anobata ushe.
\v 32 Gungwa ngaritinhire, nokuzara kwaro; sango ngarifarisise kwazvo, nezvese zviri mariri;
\v 33 nguva iyo miti yedondo ichaimba nomufaro pamberi paJehovha; nokuti anouya kuzotonga pasi.
\p
\v 34 Vongai Jehovha; nokuti akanaka; nokuti nyasha dzake dzinogara nokusingaperi.
\v 35 Muti: Tiponesei, Mwari woruponeso rwedu, mutiunganidze pamwe chete, mutirwire pandudzi, kuti tivonge zita renyu dzvene, tifarisise pakukurumbidzai.
\p
\v 36 Jehovha Mwari waIsraeri ngaakudzwe, kubva pakusingaperi kusvikira pakusingaperi. Vanhu vese vakati: Ameni, vakarumbidza Jehovha.
\s Tabhenekari inochengetwa paGibhiyoni
\p
\v 37 Zvino akasiyapo pamberi peareka yesungano yaJehovha Asafi nehama dzake, kuti vashumire pamberi peareka nguva dzese, sezvakafanira zuva rimwe nerimwe;
\v 38 naObhedhi-Edhomu nehama dzavo, makumi matanhatu navasere; naObhedhi-Edhomuwo mwanakomana waJedhutuni, naHosa, kuti vave vatariri vemikova;
\v 39 nomupristi Zadhoki, nehama dzake vapristi, pamberi petabhenakeri yaJehovha padunhu rakakwirira rakange riri paGibhiyoni;
\v 40 kuti vabaire Jehovha zvipiriso zvinopiswa, nguva dzese, mangwanani namadeko, paaritari yezvipiriso zvinopiswa, sezvakanyorwa zvese mumurairo waJehovha, waakaraira Israeri;
\v 41 uye pamwe chete navo Hemani naJedhutuni navamwe vakatsaurwa, vakange varehwa mazita avo, kuti vavonge Jehovha; nokuti nyasha dzake dzinogara nokusingaperi;
\v 42 uye pamwe chete navo Hemani naJedhutuni vane hwamanda namakandira, zvaifanira kuridzwa navaridzi, uye zvokuridzira nziyo dzaMwari; uye vanakomana vaJedhutuni kuti vatarire suwo.
\v 43 Vanhu vese vakaenda umwe neumwe kumba kwake; Dhavhidhi akadzoka kuzoropafadza imba yake.
