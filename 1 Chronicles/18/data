\c 18
\s Dhavhidhi anokunda VaFirisitia nedzimwe ndudzi
\p
\v 1 Zvino shure kwaizvozvo Dhavhidhi akarwa naVaFirisitia akavakunda; akatorera VaFirisitia Gati nemisha yaro.
\v 2 Akakunda Moabhuwo, VaMoabhu vakaitwa varanda vaDhavhidhi, vakamuvigira zvipo.
\p
\v 3 Dhavhidhi akakundawo Hadharezeri mambo weZobha, kusvikira paHamati, pakuenda kwake kundosimbisa vumambo bwake parwizi Furati.
\v 4 Dhavhidhi akamutorera ngoro dzine chiuru chimwe navatasvi vamabhiza vane zvuru zvinomwe, navaifamba namakumbo vane zvuru zvina makumi maviri; Dhavhidhi akagura marunda amakumbo amabhiza ese aikweva ngoro, asi wakachengetera ngoro dzine zana mamwe awo.
\v 5 Zvino vaSiriya veDhamasiko vakati vachiuya kuzobatsira Hadharezeri mambo weZobha, Dhavhidhi akauraya vaSiriya vane zvuru zvina makumi maviri nezviviri.
\v 6 Dhavhidhi akaisa mapoka avarwi muSiriya paDhamasiko; vaSiriya vakava varanda vaDhavhidhi vakamuchengeta. Jehovha akakundisa Dhavhidhi pese paakaenda.
\v 7 Dhavhidhi akatora nhovo dzegoridhe dzakange dzakashongwa navaranda vaHadharezeri, akadziisa Jerusarema.
\v 8 NapaTibhati napaKuni, maguta eHadharezeri, Dhavhidhi akatora ndarira zhinji kwazvo, Soromoni yaakazoita nayo dziva rendarira, nembiru, nemidziyo yendarira.
\p
\v 9 Zvino Tou mambo weHamati akati achinzwa kuti Dhavhidhi akaparadza hondo yese yaHadharezeri mambo weZobha,
\v 10 akatuma Hadhorami mwanakomana wake kuna mambo Dhavhidhi, kundomukwazisa, nokumukorokotedza pamusoro pokurwa kwake kwaHadharezeri nokumukunda; nokuti Hadharezeri wairwa naTou; akange ane midziyo yamarudzi ese, yegoridhe, neyesirivha, nendarira.
\v 11 Neyiyiwo mambo Dhavhidhi akaitsaurira Jehovha, pamwe chete nesirivha negoridhe raakange atora kundudzi dzese; kuna VaEdhomu, naVaMoabhu, navana vaAmoni, naVaFirisitia, naVaAmareki.
\v 12 Uye Abhishai mwanakomana waZeruya, akauraya VaEdhomu paMupata woMunyu vaiva vane zvuru zvine gumi nezvisere.
\v 13 Akaisa mapoka avarwi paEdhomu; VaEdhomu vese vakava varanda vaDhavhidhi. Jehovha akakundisa Dhavhidhi pese paakaenda.
\p
\v 14 Dhavhidhi akabata VaIsraeri vese; akatongera vanhu vake vese akavaitira zvakarurama.
\v 15 Joabhu mwanakomana waZeruya ndiye wairaira hondo, naJehoshafati mwanakomana waAhirudhi waiva gurukota,
\v 16 Zadhoki mwanakomana waAhitubhi, naAhimereki mwanakomana waAbhiyatari, vaiva vapristi, naShavhisha waiva munyori;
\v 17 uye Bhenaya mwanakomana waJehoyadha ndiye wairaira vaKereti navaPereti; uye vanakomana vaDhavhidhi vaiva vakuru kutevera mambo.