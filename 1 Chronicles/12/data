\c 12
\s Mazita avamwe vaitevera Dhavhidhi
\p
\v 1 Ava ndivo vakaenda kuna Dhavhidhi paZikiragi, achakariswa nokuda kwaSauro mwanakomana waKishi; ivo vaiva mhare, vaimubatsira pakurwa.
\v 2 Vakange vakabata uta, uye vaigona kuposha mabwe, nemiseve nouta noruoko rworudyi kana rworuboshwewo; dzaiva hama dzaSauro vokwaBhenjamini.
\v 3 Mukuru akange ari Ahiezeri, tevere Joashi, vanakomana vaShemaa muGibhiyati; naJezieri, naPereti, vanakomana vaAzimavheti; naBheraka, naJehu muAnatoti;
\v 4 naIshimaya muGibhiyoni, mhare pakati pavana makumi matatu, wairaira vana makumi matatu; naJeremiya, naJahazieri, naJohwanani, naJozabhadhi muGedherati;
\v 5 naEruzai, naJerimoti, naBheriya, naShemaria, naShefatia muHarufi;
\v 6 naErikana, naIshiya, naAzareri, naJoezeri, naJoshobhiyami, VaKora;
\v 7 naJoera, naZebhedhia vanakomana vaJehorami muGedhori.
\v 8 Vamwe vavaGadhi vakazvitsaurawo, vakaenda kuna Dhavhidhi kunhare kurenje, varume vane simba noumhare, varume vakange vadzidza kurwa, vakange vachigona kubata nhovo nepfumo; zviso zvavo zvakange zvakaita sezveshumba, uye vaimhanya semharapara pamakomo;
\v 9 Ezeri akange ari mukuru, wechipiri Obhadhiya, wechitatu Eriabhi;
\v 10 wechina Misimana, weshanu Jeremiya;
\v 11 wetanhatu Atai, wechinomwe Erieri;
\v 12 worusere Johwanani, wepfumbamwe Erizabhadhi;
\v 13 wegumi Jeremiya; wegumi neumwe Makibhanai.
\v 14 Ndivo kuvana vaGadhi vaiva vakuru vehondo; mudiki kwavari akange akaenzana navane zana, nomukuru navane chiuru chezana.
\v 15 Ndivo vakayambuka Joridhani pamwedzi wokutanga, panguva yarwakafashamira kunhivi dzarwo dzese; vakadzinga vese vakange vagere pamipata, kumabvazuva nokumavirira.
\v 16 Navamwe vana vaBhenjamini navaJudha vakaendawo kuna Dhavhidhi munhare.
\v 17 Dhavhidhi akabuda akasangana navo, akapindura, akati kwavari: Kana mauya kwandiri norugare kuzondibatsira, moyo wangu uchava nemi; asi kana mauya kuzondinyengera, kundiisa kuvadzivisi vangu, kunyange ndisine zvakaipa pamaoko angu, Mwari wamadzibaba edu ngaazvione, akutukei pamusoro pazvo.
\v 18 Ipapo mweya wakauya pamusuro paAmasai aiva mukuru wavana makumi matatu, akati: Tiri vanhu venyu, Dhavhidhi, tiri kurutivi rwenyu, mwanakomana waJese! Rugare, rugare ngaruve nemi, rugare ngaruve navabatsiri venyu; nokuti Mwari wenyu anokubatsirai. Ipapo Dhavhidhi akavagamuchira, akavaita vakuru veboka.
\v 19 KwaManasewo vakabva vamwe, vakaenda kuna Dhavhidhi, nguva yaakaenda naVaFirisitia kundorwa naSauro, asi havana kuvabatsira; nokuti madzishe aVaFirisitia akarangana, akamudzosa, achiti: Achatinyengera, achienda kunatenzi wake Sauro, misoro yedu ikava panjodzi.
\v 20 Zvino wakati achienda Zikiragi, vamwe vaManase vakabva, vakasvika kwaari, vaiti: Adhana, naJozabhadhi, naJedhiaeri, naMikaeri, naJozabhadhi, naErihu, naZiretai, vakange vari vakuru vechiuru chamazana pakati paManase.
\v 21 Vakabatsira Dhavhidhi pakurwa neboka ramakororo; nokuti vese vakange vari varume vane simba noumhare, navakuru pahondo.
\v 22 Zuva rimwe nerimwe vakasvika kuna Dhavhidhi kuzomubatsira, kusvikira yava hondo huru, sehondo yaMwari.
\p
\v 23 Ndiko kuwanda kwavakuru vakashongera kurwa, vakaenda kuna Dhavhidhi paHebhuroni, kuzodzosera ushe hwaSauro kwaari, sezvakarehwa naJehovha.
\v 24 Vana vaJudha, vakange vakashonga nhovo nepfumo, vaiva nezvuru zvitanhatu namazana masere, vakange vakashongera kurwa.
\v 25 Kuvana vaSimioni varume vane simba noumhare pakurwa vaiva nezvuru zvinomwe nezana rimwe.
\v 26 Kuvana vaRevhi vaiva nezvuru zvina namazana matanhatu.
\v 27 Jehoyadha aiva mutungamiriri weimba yaAroni; vakange vanaye vaiva nezvuru zvitatu namazana manomwe;
\v 28 naZadhoki, jaya raiva nesimba noumhare, naveimba yababa vake, vakuru vana makumi maviri navaviri.
\v 29 Kuvana vaBhenjamini, hama dzaSauro, zvuru zvitatu; nokuti kusvikira panguva iyo vazhinji vavo vakaramba vakanamatira imba yaSauro.
\v 30 Kuvana vaEfuraimu zvuru zvina makumi maviri namazana masere, varume vane simba noumhare, vakange vane mbiri padzimba dzamadzibaba avo.
\v 31 Kuhafu yorudzi rwaManase, zvuru zvine gumi nezvisere, vakange vakanyorwa mazita avo, vakasvika kuzoita Dhavhidhi mambo.
\v 32 Kuvana vaIsaskari, varume vaiziva nguva zvakanaka, uye kuti VaIsraeri vanofanira kuitei, vakuru vavo vaiva mazana maviri; hama dzavo dzese dzairairwa navo.
\v 33 KuvaZebhuruni, avo vaigona kufamba namapoka, nokugona kubata hondo, vakabata nhumbi dzese dzokurwa nadzo, vaiva nezvuru zvina makumi mashanu; vaigona kurwa vasine moyo miviri.
\v 34 KuvaNafutari vakuru vane chiuru chimwe, uye vamwe vakange vakabata nhovo nepfumo vaiva navo, zvuru zvina makumi matatu nezvinomwe.
\v 35 KuvaDhani vaigona kurongedza hondo, zvuru zvina makumi maviri nezvisere namazana matanhatu.
\v 36 KuvaAsheri, avo vaigona kufamba namapoka, nokugona kurongedza hondo, zvuru zvina makumi mana.
\v 37 Uye mhiri kwaJoridhani, kuvaRubheni navaGadhi nehafu yorudzi rwaManase, avo vaiva nenhumbi dzese dzokurwa nadzo, zvuru zvina makumi maviri.
\v 38 Ava vese, varume vehondo, vaigona kubata hondo, vakasvika paHebhuroni nemoyo yakarurama kwazvo, kuzoita Dhavhidhi mambo waVaIsraeri vese; naVaIsraeri vamwe vese vakange vanomoyo umwe kuita Dhavhidhi mambo.
\v 39 Vakagarapo naDhavhidhi mazuva matatu, vakadya nokumwa, nokuti hama dzavo dzakange dzavagadzirira.
\v 40 Uye vamwe vakange vagere pedo navo kusvikira kwaIsaskari naZebhuruni naNafutari, vakauya nezvokudya zvakatakurwa nembongoro, namakamera, namahesera, nenzombe, zviri zvokudya zvoupfu, namapundu amaonde, anamasumbu amazambiringa akaoma, newaini, namafuta, nenzombe, namakwai mazhinji, nokuti mufaro wakange uripo pakati paIsraeri.
