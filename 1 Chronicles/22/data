\c 22
\p
\v 1 Dhavhidhi akati: Iyi ndiyo imba yaJehovha Mwari, neyiyi ndiyo aritari yokupisira zvipiriso zVaIsraeri.
\s Dhavhidhi anogadzira zvokuvaka temberi nazvo
\p
\v 2 Zvino Dhavhidhi akaraira kuti vatorwa vakange vari panyika yaIsraeri vaunganidzwe; akagadza vavezi vamabwe, kuti vaveze mabwe okuvaka nawo imba yaMwari.
\v 3 Dhavhidhi akagadzirawo matare mazhinji okupfura nawo mbambo dzamagonhi amasuwo nezvikorekedzo; uye ndarira zhinji isina kuidzwa kurema kwayo.
\v 4 Namatanda emisidhari asina kuverengwa; nokuti VaZidhoni naveTire vakauya nemisidhari yakawanda kuna Dhavhidhi.
\v 5 Dhavhidhi akati: Soromoni mwanakomana wangu achiri mudiki asine simba, uye imba, inofanira kuvakirwa Jehovha, inofanira kuva huru kwazvo, ingarumbidzwa nokukudzwa panyika dzese; saka ini ndichaigadzirira. Naizvozvo Dhavhidhi akagadzira zvizhinji asati afa.
\p
\v 6 Ipapo akadana Soromoni mwanakomana wake, akamuraira kuti avakire Jehovha Mwari waIsraeri imba.
\v 7 Dhavhidhi akati kuna Soromoni mwanakomana wake: Kana ndirini, ndakange ndichiti mumoyo mangu ndichavakira zita raJehovha Mwari wangu imba.
\v 8 Asi shoko raJehovha rakasvika kwandiri, richiti: Iwe wakateura ropa rakawanda, uye wakarwa zvizhinji; iwe haungavakiri zita rangu imba, nokuti wakateura ropa rakawanda panyika pamberi pangu;
\v 9 asi tarira, uchaberekerwa mwanakomana, achava munhu wezororo; ndichamuzorodza pavavengi vake vese vanomupoteredza; nokuti zita rake richanzi Soromoni, ndichapa Israeri rugare nokunyarara namazuva ake;
\v 10 iye achavakira zita rangu imba; iye achava mwanakomana wangu, neni ndichava baba vake; ini ndichasimbisa chigaro chake choushe pakati paIsraeri nokusingaperi.
\v 11 Zvino, mwana wangu, Jehovha ngaave newe; ufambiswe zvakanaka iwe, uvake imba yaJehovha Mwari wako, sezvaakataura pamusoro pako.
\v 12 Asi Jehovha ngaakupe kungwara nokuchenjera, akuraire pamusoro paIsraeri; kuti saizvozvo uchengete murairo waJehovha Mwari wako.
\v 13 Nokudaro uchafambiswa zvakanaka, kana uchichenjera kuita mitemo nezvakatongwa, zvakarairwa Mozisi naJehovha pamusoro paIsraeri; simba, utsunge moyo; usatya kana kuvhunduswa.
\v 14 Zvino tarira, ndakatambura ndichigadzirira imba yaJehovha matarenda ane zvuru zvine zana zvegoridhe, namatarenda ane chiuru chezvuru esirivha; nendarira namatare zvisina kuidzwa, nokuti zvakawanda kwazvo; ndakagadzirawo matanda namabwe; newe ungawedzera hako pazviri.
\v 15 Uye vabati unavo vazhinji, vaputsi navavezi vamabwe namatanda, navarume vese vakangwara pamabasa ese;
\v 16 negoridhe, nesirivha, nendarira, namatare hazvingaverengwi; simuka, ubate Jehovha ave newe.
\p
\v 17 Dhavhidhi akarairawo machinda ese aIsraeri kuti vabatsire Soromoni mwanakomana wake, akati:
\v 18 Ko Jehovha Mwari wenyu haasi nemwi here? Haana kukuzorodzai kumativi ese here? Nokuti akaisa vanhu vagere panyika iyi muruoko rwangu; zvino nyika yakundwa pamberi paJehovha napamberi pavanhu vake.
\v 19 Zvino misai moyo yenyu uye nemweya yenyu kutsvaka Jehovha Mwari wenyu; naizvozvo simukai muvake imba tsvene yaJehovha Mwari, kuti mugoisa areka yesungano yaJehovha nenhumbi tsvene dzaMwari mumba inofanira kuvakirwa zita raJehovha.
