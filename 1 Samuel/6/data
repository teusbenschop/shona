\c 6
\s Areka inodzoswa kuva Israeri
\p
\v 1 Zvino areka yaJehovha yakagara munyika yaVaFirisitia mwedzi minomwe.
\v 2 VaFirisitia vakadana vapristi navavuki, vakati: Tichaita sei neareka yaJehovha? Tizivisei mutoo watingaidzosera nawo kunzvimbo yayo.
\v 3 Vakati: Kana muchidzosera areka yaMwari waIsraeri, musaituma isine chinhu; asi munofanira kumutumira chipo chemhosva; ipapo muchapora, mugoziva kuti ruoko rwake runoregereiko kubviswa kwamuri.
\v 4 Zvino vakati: Chipo chemhosva chatinofanira kumuripira nacho ndecheiko? Vakati: Mamota mashanu egoridhe, namakonzo mashanu egoridhe, zvakaenzana namadzishe aVaFirisitia; nokuti makange marohwa nedambudziko rimwe, imwi mese namadzishe enyu.
\v 5 Naizvozvo munofanira kuita mufananidzo wamamota enyu, nomufananidzo wamakonzo enyu anotadzira nyika, mukudze Mwari waIsraeri; zvimwe ucharerutsa ruoko rwake pamusoro penyu, napamusoro pavamwari venyu, napamusoro penyika yenyu.
\v 6 Muchawomesereiko moyo sezvakaita VaEgipita naFarao vakawomesa moyo yavo? Nguva yaakaita zvishamiso pakati pavo, havana kurega vanhu here, vakaenda?
\v 7 Naizvozvo zvino torai mugadzire ngoro itsva, nemhou mbiri dzinomwisa dzisina kumboiswa joko, musunge mhou pangoro, asi muraurire mhuru dzadzo kumusha;
\v 8 zvino mutore areka yaJehovha, mugoiisa pangoro; nezvishongo zvegoridhe, zvamunomuripira nazvo kuti chive chipo chemhosva, mudziise mubhokisi parutivi rwayo, mugoituma iende.
\v 9 Zvino tarirai, kana ikakwira nenzira yemiganhu yayo kuBheti-Shemeshi, ndiye wakatiitira njodzi huru iyi; asi kana isingadaro, tichaziva kuti haruzi ruoko rwake rwakatirova, chinhu hacho chatiwira.
\p
\v 10 Zvino varume vakaita saizvozvo; vakatora mhou mbiri dzakange dzichimwisa, vakadzisunga pangoro, vakapfigira mhuru dzadzo kumusha;
\v 11 vakaisa areka yaJehovha pamusoro pengoro, nebhokisi rakange rina makonzo egoridhe, nemifananidzo yamamota avo.
\v 12 Zvino mhou dzikarurama nenzira inoenda Bheti-Shemeshi, dzikafamba nenzira huru, dzikaenda dzichingokuma; hadzina kutsaukira kurudyi kana kuruboshwe; madzishe aVaFirisitia akadzitevera kusvikira kumuganhu weBheti-Shemeshi.
\v 13 Zvino vanhu veBheti-Shemeshi vakange vachicheka zviyo zvavo pamupata, vakatarira, vakaona areka, vakafara vachiiona.
\v 14 Ngoro ikasvika pamunda waJoshua muBheti-Shemeshi, ikamira pakange pane hwe guru; ipapo vakapamura matanda engoro, vakabaira mhou vakadziita chipo chinopisirwa Jehovha.
\v 15 Zvino VaRevhi vakaburutsa areka yaJehovha, nebhokisi rakange riri pairi, makange mune zvishongo zvegoridhe, vakazviisa pabwe guru, varume veBheti-Shemeshi vakauya nezvipiriso zvinopiswa vakabaira Jehovha zvibairo nomusi uyo.
\v 16 Zvino madzishe mashanu aVaFirisitia akati aona izvozvo, akadzokera Ekironi nomusi iwoyo.
\p
\v 17 Zvino ndiwo mamota egoridhe akaripwa namadzishe aVaFirisitia, kuti chive chipo chemhosva kuna Jehovha; rimwe raiva reAshidhodhi, rimwe reGaza, rimwe reAshikeroni, rimwe reGati, rimwe reEkironi;
\v 18 namakonzo egoridhe akange akaenzana namaguta ese aVaFirisitia, akange ari amadzishe mashanu, aiva maguta akapoteredzwa namasvingo nemisha midiki yokuruwa. Uye ibwe guru ravakagadzika areka yaJehovha pamusoro paro, richiripo pamunda waJoshua muBheti-Shemeshi kusvikira nhasi.
\p
\v 19 Zvino Jehovha akauraya vamwe vavarume veBheti-Shemeshi, nokuti vakange vatarira mukati meareka yaJehovha; akauraya varume vane zvuru zvina makumi mashanu namakumi manomwe pakati pavanhu avo; vanhu vakachema, nokuti Jehovha wakange auraya vanhu nokuuraya kukuru.
\v 20 Zvino varume veBheti-Shemeshi vakati: Ndianiko unogona kumira pamberi paJehovha, Mwari uyu Mutsvene? Uchakwira kuna ani, kana achibva kwatiri?
\p
\v 21 Ipapo vakatuma nhume kuna vakange vagere Kiriatijearimwi, vakati: VaFirisitia vadzosa areka yaJehovha; burukai imwi, muzoiisa kwenyu.