\c 11
\s Sauro anokunda VaAmoni
\p
\v 1 Zvino Nahashi muAmoni wakakwira akavaka misasa yake paJabheshigiriyadi kuzorwa naro; zvino varume vese veJabheshi vakati kuna Nahashi: Itai sungano nesu tikushumirei.
\v 2 Nahashi muAmoni akati kwavari: Ndichatenda kuita sungano nemwi kana meso enyu ese orudyi achitumburwa, kuti ndinyadze VaIsraeri vese nazvo.
\v 3 Vakuru veJabheshi vakati kwaari: Titenderei mazuva manomwe, titume nhume kunyika yese yaIsraeri, zvino kana pasina ungatiponesa, tichabuda kwauri.
\p
\v 4 Zvino nhume dzikasvika paGibhiya, kwaSauro, dzikataura mashoko iwayo kuvanhu; vanhu vese vakachema kwazvo.
\v 5 Zvino Sauro wakabva kumunda achitinha mombe dzake; Sauro akati: Vanhu vanonzweiko zvavanochema kudai? Akaudzwa mashoko avarume veJabheshi.
\v 6 Ipapo Mweya waMwari wakauya pamusoro paSauro nesimba, achinzwa mashoko iwayo, kutsamwa kwake kukamutswa kwazvo.
\v 7 Akatora nzombe mbiri, akadziguranya ndokutuma nhindi idzo kunyika yese yaIsraeri namaoko enhume, akati: Ani nani unoramba kubuda nokutevera Sauro naSamueri, uchaitirwa nzombe dzake saizvozvo. Zvino kutya, kwakabva kuna Jehovha, kwakabata vanhu, vakabuda vese-vese.
\v 8 Iye akavaverenga paBhezeki; vana vaIsraeri vakasvika zvuru zvina mazana matatu, navarume vaJudha zvuru zvina makumi matatu.
\v 9 Vakati kunhume dzakauya: Udzai varume veJabheshigiriyadi, muti: Mangwana kana zuva ropisa, mucharwirwa. Nhume dzikaenda, dzikaudza varume veJabheshi, ivo vakafara.
\v 10 Naizvozvo varume veJabheshi vakati: Mangwana tichabuda kwamuri, mutiitire henyu sezvamunoda.
\v 11 Fume mangwana Sauro akagadzira vanhu, akavaita mapoka matatu, vakapinda pakati pemisasa nenguva yamangwanani vakauraya VaAmoni kusvikira zuva ropisa; zvino vakasara vakaparadzirwa, hakuna kusara vaviri pamwe chete.
\p
\v 12 Zvino vanhu vakati kuna Samueri: Ndianiko wakati: Sauro ungatibata ushe here? Hendei, tivauraye.
\v 13 Sauro akati: Ngakurege kuurawa munhu umwe nhasi, nokuti Jehovha wakarwira Israeri.
\v 14 Zvino Samueri akati kuvanhu: Hendei Girigari, tinovandudza ushe ipapo.
\v 15 Vanhu vese vakaenda Girigari, vakagadza Sauro ave mambo wavo pamberi paJehovha paGirigari, vakabairapo zvibairo zvezvipiriso zvokuyananisa pamberi paJehovha; Sauro navarume vese VaIsraeri vakafara kwazvo ipapo.
