\c 30
\s Dhavhidhi anokunda VaAmareki
\p
\v 1 Zvino Dhavhidhi navanhu vake vakati vachisvika paZikiragi nezuva retatu, vakawana kuti VaAmareki vakange vanopambara kurutivi rwechamhembe, neZikiragiwo, vakakunda Zikiragi nokuripisa nomoto;
\v 2 vakatapa vakadzi navese vakange varimo, vadiki navakuru; vakange vasina kuuraya munhu, asi vakavatapa, vakaenda havo.
\v 3 Zvino Dhavhidhi navanhu vake vakati vachisvika paguta vakariwana rapiswa nomoto, navakadzi vavo, navanakomana vavo, navanasikana vavo vatapwa.
\v 4 Dhavhidhi navanhu vakange vanaye vakachema kwazvo, kusvikira vasisina simba rokuchema.
\v 5 Navakadzi vaviri vaDhavhidhi vakange vatapwawo, vanaAhinowamu muJezereeri naAbhigairi waiva mukadzi waNabhari muKarimeri.
\v 6 Dhavhidhi akatambudzika zvikuru, nokuti vanhu vakange voda kumutaka namabwe, nokuti moyo yavanhu vese yakange ine shungu, umwe neumwe pamusoro pavanakomana vake, navanasikana vake; asi Dhavhidhi wakatsvaka simba rake kuna Jehovha Mwari wake.
\v 7 Zvino Dhavhidhi akati kuna Abhiatari mupristi, mwanakomana waAhimereki: Douya hako pano neefodhi. Abhiatari akaenda neefodhi kuna Dhavhidhi.
\v 8 Dhavhidhi akabvunza Jehovha, akati: Kana ndikatevera boka iro, ndingavabata here? Akamupindura akati: Tevera hako, nokuti uchavabata kwazvo, uye ucharwira zvese.
\v 9 Naizvozvo Dhavhidhi akaenda, iye navarume vana mazana matanhatu vaakange anavo, vakasvika parukova Bhesori, pakasara vamwe vaakasiya.
\v 10 Asi Dhavhidhi wakateverera, iye navanhu vana mazana mana, nokuti vana mazana maviri vakange vasara shure, nokuti vakange vaneta kwazvo, vasingagoni kuyambuka rukova Bhesori.
\p
\v 11 Vakawana muEgipita kusango, vakauya naye kuna Dhavhidhi, vakamupa zvokudya, akadya, vakamupawo mvura yokumwa;
\v 12 vakamupawo chimedu chebundu ramawonde namasumbu maviri amazambiringa akawomeswa; zvino wakati adya, mweya wake ukararamazve mukati make, nokuti wakange asina kudya zvokudya, kana kunwa mvura, mazuva matatu nousiku hutatu.
\v 13 Dhavhidhi akati kwaari: Uri waaniko? Unobvepiko? Iye akati: Ndiri jaya rakabva Egipita, muranda womunhu waVaAmareki; tenzi wangu wakandisiya, nokuti mazuva matatu akapfuura ndakarwara.
\v 14 Takange tanopambara kurutivi rwechamhembe rwavaKereti, nokunyika yaJudha, nokurutivi rwechamhembe rwaKarebhi, tikapisawo Zikiragi nomoto.
\v 15 Dhavhidhi akati kwaari: Ungandiburutsira kuboka iro here? Iye akati: Ndipikirei naMwari kuti hamungandiurayi, kana kundiisa mumaoko atenzi wangu. Ipapo ndingakuburusirai kuboka iro.
\p
\v 16 Zvino wakati amuburusirako vakavawana vakapararira pasi pese, vachidya nokumwa, nokutamba pakati pezvizhinji zvavakange vapamba, zvavakange vatora kunyika yaVaFirisitia nokunyika yavaJudha.
\v 17 Dhavhidhi akarwa navo kubva parubvunzavaeni kusvikira madeko ezuva repiri; kwakange kusina munhu wakapukunyuka, asi majaya ana mazana mana, akange akatasva makamera, ndiwo akatiza.
\v 18 Dhavhidhi akarwira zvese zvakange zvatorwa naVaAmareki; Dhavhidhi akarwirawo vakadzi vake vaviri.
\v 19 Vakange vasina kurasi ikirwa nechinhu, kunyange chidiki kana chikuru, kana vanakomana, kana vanasikana, kana nhumbi; kana chinhu chipi nechipi chavakange vatora; Dhavhidhi wakazvidzosa zvese.
\v 20 Dhavhidhi akatorawo makwai nemombe dzese, vakazvitinha pamberi pezvimwe zvipfuwo, vakati: Ndizvo zvakapambiwa naDhavhidhi.
\p
\v 21 Zvino Dhavhidhi akasvika kuvarume vana mazana maviri, vaya vakange vasingagoni kutevera Dhavhidhi nokuneta kwavo, vavakange vasiya kurukova Besori; ivo vakanosangana naDhavhidhi, nokusanganawo navanhu vakange vanaye; zvino Dhavhidhi wakati aswedera kwavari, akavakwazisa.
\v 22 Ipapo vanhu vese vakashata, navanhu vakaisvoipa, vakange vaenda naDhavhidhi, vakapindura vakati: Zvavasina kuenda nesu, hatingavapi chinhu chimwe chezvakapambiwa zvatakanorwira, asi umwe neumwe ngaapiwe mukadzi wake navana vake, vavaperekedze, vaende navo.
\v 23 Ipapo Dhavhidhi akati: Hamungaiti kudaro, hama dzangu, nezvatakapiwa naJehovha, iye wakatichengeta, akaisa boka rakange rauya kuzorwa nesu pamaoko edu.
\v 24 Ndiani ungakuteererai pashoko rakadai? Nokuti mugove wowakaenda kundorwa, uchafanana nomugove wowakasara panhumbi; migove yavo inofanira kufanana.
\v 25 Zvino kubva pazuva iro iye akatema kuti uve mutemo nomurairo kuVaIsraeri kusvikira zuva ranhasi.
\p
\v 26 Zvino Dhavhidhi wakati asvika Zikiragi, akatuma zvimwe zvakange zvapambiwa kuvakuru vavaJudha, idzo hama dzake akati: Hecho chipo chenyu chezvakapambiwa kuvavengi vaJehovha;
\v 27 kuna vakange vari Bheteri, nokuna vakange vari Ramoti kurutivi rwechamhembe, nokuna vakange vari Jatiri,
\v 28 nokuna vakange vari Aroeri, nokuna vakange vari Sifimoti, nokuna vakange vari Eshitemoa;
\v 29 nokuna vakange vari Rakari, nokuna vakange vari kumaguta avaJerameeri, nokuna vakange vari pamaguta avaKeni,
\v 30 nokuna vakange vari Horima, nokuna vakange vari Korashani, nokuna vakange vari Ataki,
\v 31 nokuna vakange vari Hebhuroni, nokuna vese vakange vari panzvimbo dzaifamba Dhavhidhi amene navanhu vake.
