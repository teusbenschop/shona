\c 21
\s Dhavhidhi anotizira Nobhi nokuna Akishi paGati
\p
\v 1 Zvino Dhavhidhi akasvika Nobhi kuna Ahimereki mupristi; Ahimereki akasangana naDhavhidhi achidedera; akati kwaari: Uri wega neiko, usino umwe newe?
\v 2 Dhavhidhi akati kuna Ahimereki mupristi: Mambo wakandiraira basa, akati kwandiri: Ngakurege kuva nomunhu unoziva chinhu chebasa randinokutuma naro, nerandinokuraira. Majaya ndakaaraira kusangana neni pane imwe nzvimbo.
\v 3 Naizvozvo zvino, muneiko pano? Ndipei zvingwa zvishanu muruoko rwangu, kunyange zvipi nezvipi zviripo.
\v 4 Mupristi akapindura Dhavhidhi, akati: Hapana chingwa chinosidyiwa muruoko rwangu, asi chingwa chitsvene ndicho chiripo; kwega kana majaya akazvidzora kuvakadzi.
\v 5 Dhavhidhi akapindura mupristi, akati kwaari: Zvirokwazvo, vakadzi vakadziviswa kwatiri sazuro namarimwezuro kana ndichifamba rwendo; nhumbi dzamajaya dzakange dziri tsvene, kunyange rwaiva rwendo rwamazuva ese harwo, ndoda nhasi nhumbi dzavo dzichava tsvene.
\v 6 Naizvozvo mupristi akamupa chingwa chitsvene, nokuti kwakange kusina chingwapo, asi chingwa chokuratidza, chakange chabviswa pamberi paJehovha, kuti chingwa chinopisa chiiswepo pazuva rokubviswa kwacho.
\v 7 Zvino umwe muranda waSauro wakange aripo nomusi iwoyo, anonoswa pamberi paJehovha, wainzi Dhoegi, muEdhomu, mutariri wavafudzi vaSauro.
\p
\v 8 Dhavhidhi akati kuna Ahimereki: Hapana pfumo kana munondo kwamuri here? Nokuti handina kuuya nemunondo wangu, kana nhumbi dzangu dzekurwa nadzo, nokuti basa ramambo raifanira kukurumidzirwa.
\v 9 Mupristi akati: Munondo waGoriati muFirisitia, wawakauraya pamupata weEra, uri pano, wakaputirwa mumucheka mberi kweefodhi; kana uchida kuutora, chitora hako, nokuti hakuna umwe asi iwoyo. Dhavhidhi akati: Hakuna neumwe wakafanana nawo, ndipe hoyo.
\p
\v 10 Dhavhidhi akasimuka akatiza musi iwoyo nokutya Sauro, akaenda kuna Akishi, mambo weGati.
\v 11 Zvino varanda vaAkishi vakati kwaari: Ko uyu haasi Dhavhidhi mambo wenyika here? Haasi iye wavakaimbira vachibvumirana pakutamba kwavo, vachiti: Sauro wakauraya zvuru zvamazana ake,
\v 12 Dhavhidhi akarangarira mashoko iwayo mumoyo make, akatya kwazvo Akishi mambo weGati.
\v 13 Akashandura mugarire wake pamberi pavo, akazviita sebenzi pakati pavo, akakwara-kwara pamagonhi esuwo, akarega mate ake achisiririka pandebvu dzake.
\v 14 Zvino Akishi akati kuvaranda vake: Tarirai, munhu uyu ibenzi; mauyireiko naye kuno kwandiri?
\v 15 Ini ndinoshaiwa mapenzi kanhi, zvamauya nomunhu uyu kuzoratidza upenzi hwake pamberi pangu? Munhu wakadai ungapinda mumba mangu here?
