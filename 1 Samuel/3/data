\c 3
\s Jehovha anozviratidza kuna Samueri
\p
\v 1 Zvino mwana Samueri waibatira Jehovha pamberi paEri. Asi shoko raJehovha rakange richinzwika kashoma pamazuva iwayo; Jehovha wakange asingazviratidzi pachena.
\p
\v 2 Zvino nenguva iyo Eri wakati arara pasi panzvimbo yake, meso ake zvino akange oonera madzedzerere, asingagoni kuona kwazvo,
\v 3 mwenje waMwari usati wadzimwa, naSamueri akange arara pasi patemberi yaJehovha, pakange pane areka yaMwari;
\v 4 Jehovha akadana Samueri. Iye akati: Ndiripano hangu.
\v 5 Akamhanyira kuna Eri, akati: Ndiripano hangu, nokuti mandidana. Eri akati: Handina kukudana, chirara hakozve. Iye akanovatazve.
\v 6 Ipapo Jehovha akapamhazve kudana, akati: Samueri! Samueri akamuka, akaenda kuna Eri, akati: Ndiripano hangu, nokuti mandidana. Akapindura akati: Handina kukudana, mwana wangu; chirara hakozve.
\v 7 Asi Samueri wakange achigere kuziva Jehovha, uye shoko raJehovha rakange richigere kumuziviswa.
\v 8 Zvino Jehovha akapamhazve kudana Samueri rwechitatu. Iye akamuka, akaenda kuna Eri, akati: Ndiri pano hangu, nokuti mandidana. Ipapo Eri akaziva kuti ndiJehovha wakadana mwana.
\v 9 Saka Eri akati kuna Samueri: Chindorara hako; zvino kana iye okudana, uti: Taurai Jehovha, nokuti muranda wenyu unonzwa. Naizvozvo Samueri akaenda, akanorara panzvimbo yake.
\v 10 Ipapo Jehovha akauya, akamira, akadana sapanguva dzimwe dzokutanga, akati: Samueri, Samueri! Samueri akati: Taurai henyu, nokuti muranda wenyu unonzwa.
\p
\v 11 Jehovha akati kuna Samueri: Tarira, ndichaita chinhu pakati paIsraeri, nzeve dzomumwe neumwe unochinzwa dzichawunga.
\v 12 Nomusi uyo ndichaitira Eri zvese zvandakataura pamusoro peimba yake, kubva pakutanga kusvikira pakupedzisira.
\v 13 Nokuti ndakamuudza kuti ndichatongesa imba yake nokusingaperi pamusoro pezvakaipa zvaakange achiziva hake; nokuti vanakomana vake vakange vachizviita chakatukwa, asi iye haana kuvadzivisa.
\v 14 Saka ndakapika pamusoro peimba yaEri, kuti zvakaipa zveimba yaEri hazvingayananiswi nezvibairo kana nezvipiriso nokusingaperi.
\p
\v 15 Zvino Samueri akarara kusvikira mangwana, akazarura mikova yeimba yaJehovha. Asi Samueri wakatya kuzivisa Eri zvaakange aratidzwa.
\v 16 Zvino Eri akadana Samueri, akati Samueri, mwana wangu. Iye akati: Ndiripano hangu.
\v 17 Akati: Chinyiko chawakaudzwa naJehovha? Usandivanzira hako chinhu icho; Mwari ngaakurove, arambe achidaro, kana ukandivanzira chinhu chimwe pazvinhu zvese zvaakakuudza.
\v 18 Ipapo Samueri akamurondedzera zvese-zvese, haana kumuvanzira chinhu chimwe. Eri akati: NdiJehovha, ngaaite hake sezvaanoda.
\p
\v 19 Samueri akakura; Jehovha akava naye, haana kutendera kuti rimwe ramashoko ake riwire pasi.
\v 20 VaIsraeri vese kubva paDani kusvikira paBheeri-Shebha, vakaziva kuti Samueri wakange asimbiswa kuva muporofita waJehovha.
\v 21 Zvino Jehovha akazviratidzazve paShiro, nokuti Jehovha wakazviratidza kuna Samueri paShiro neshoko raJehovha.
