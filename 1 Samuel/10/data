\c 10
\p
\v 1 Zvino Samueri akatora chinu chamafuta, akadurura pamusoro wake, akamutsvoda, akati: Jehovha haana kukuzodza here kuti uve mutungamiriri wavanhu venhaka yake?
\v 2 Kana ukabva kwandiri nhasi uchanowana varume vaviri parinda raRakeri, pamuganhu waBhenjamini, paZeriza; ivo vachati kwauri: Mbongoro dzawakange uchitsvaka dzawanikwa; zvino, baba vako havachine hanya nembongoro, asi vofunganya pamusoro pako, vachiti Ndichaita sei pamusoro pomwanakomana wangu?
\v 3 Zvino uchabvapo ukapfuura mberi, ukasvika pamuouki weTabhori; ipapo uchasangana navarume vatatu vanokwira kuna Mwari paBheteri, umwe akatakura mbudzana nhatu, umwe akatakura mapundu matatu ezvingwa, uye umwe akatakura dende rewaini;
\v 4 ivo vachakukwazisa, ndokukupa mapundu maviri ezvingwa; ugamuchire izvozvo pamaoko avo.
\v 5 Pashure uchasvika pagomo raMwari pane boka ravarwi raVaFirisitia; zvino kana uchisvika paguta, uchasangana neboka ravaporofita vanoburuka padunhu rakakwirira vakatungamirirwa nemitengeramwa, nengoma, nenyere, nembira, vachingoporofita.
\v 6 Ipapo Mweya waJehovha achauya pamusoro pako nesimba, ukaporofita pamwe chete navo, ukashanduka ukava umwe munhu.
\v 7 Zvino kana zviratidzo izvi zvikaonekwa newe, uite chinhu chipi nechipi chaunoratidzwa kuti uchiite, nokuti Mwari anewe.
\v 8 Zvino unditungamirire Girigari; tarira, ini ndichaburukira kwauri, kuti ndibaire zvipiriso zvinopiswa nezvipiriso zvokuyananisa; unofanira kundimirira mazuva manomwe, kusvikira ndauya kwauri, ndikuratidze zvaunofanira kuita.
\p
\v 9 Zvino wakati atendeuka, obva kuna Samueri, Mwari akamupa umwe moyo; zviratidzo izvo zvese zvikaitika nomusi iwoyo.
\v 10 Vakati vachisvika pagomo, boka ravaporofita rikasangana naye; Mweya waMwari wakauya pamusoro pake nesimba, akaporofita pakati pavo.
\v 11 Zvino vese vaimuziva zuro namarimwezuro vakati vachiona izvozvo, kuti woporofita pamwe chete navo, vanhu vakataurirana, vakati: Chinyiko chawira mwanakomana waKishi? Sauro wava pakati pavaporofitawo here?
\v 12 Zvino umwe wapo akapindura, akati: Baba vavo ndianiko? Naizvozvo yakazova shumo kuti: Ko Sauro wava pakati pavaporofita here?
\v 13 Akati apedza kuporofita, akasvika padunhu rakakwirira.
\p
\v 14 Babamunini vaSauro vakati kwaari nokumuranda wake: Makange maendepiko? Akati: Kundotsvaka mbongoro, asi takati tichiona kuti hadziwanikwi, tikaenda kuna Samueri.
\v 15 Babamunini vaSauro vakati: Dondiudzawo zvamakaudzwa naSamueri.
\v 16 Ipapo Sauro akati kuna babamunini vake: Wakatiudza pachena, kuti mbongoro dzatowanikwa hadzo. Asi haana kumuudza shoko roushe rakange rataurwa naSamueri.
\p
\v 17 Zvino Samueri akakoka vanhu kuna Jehovha paMizipa,
\v 18 akati kuvana vaIsraeri: Zvanzi naJehovha, Mwari waIsraeri: Ndakabudisa vana vaIsraeri paEgipita, ndikakurwirai pamaoko aVaEgipita, napamaoko amadzimambo ese aikuremedzai;
\v 19 asi nhasi maramba Mwari wenyu, iye unokuponesai amene panjodzi dzenyu dzese nenhamo dzenyu, mukati kwaari: Kwete, asi tigadzire mambo ungatibata. Naizvozvo zvino unganai pamberi paJehovha namarudzi enyu uye nezvuru zvenyu.
\v 20 Naizvozvo Samueri akaswededza marudzi ese aIsraeri, rudzi rwaBhenjamini rukabatwa.
\v 21 Akaswededza rudzi rwaBhenjamini, nedzimba dzarwo, imba yaMatiri ikabatwa; ipapo Sauro mwanakomana waKishi akabatwa; asi vakati vomutsvaka, akashaikwa.
\v 22 Naizvozvo vakabvunzazve Jehovha, vakati: Iye munhu ari pano here? Jehovha akapindura, akati: Tarirai; wavanda pakati penhumbi.
\v 23 Ipapo vakamhanya vakamutorapo; zvino wakati amira pakati pavanhu, akapfuura vanhu vese pakureba kubva pamafudzi ake kusvika kumusoro wake.
\v 24 Samueri akati kuvanhu vese: Munoona wakatsaurwa naJehovha, kuti hakuna wakafanana naye pakati pavanhu vese here? Vanhu vese vakadanidzira vachiti: Mambo ngaararame.
\v 25 Zvino Samueri akaudza vanhu tsika dzoushe, akadzinyora mubhuku, akazvichengeta pamberi paJehovha. Samueri akaendisa vanhu vese umwe neumwe kumba kwake.
\p
\v 26 NaSaurowo wakaenda kumba kwake paGibhiya, uye varume vese voumhare vakange vabayiwa moyo yavo naMwari vakaendawo naye.
\v 27 Asi vamwe vakaisvoipa vakati: Munhu uyu ungatiponesa seiko? Vakamushora, vakasamuvigira zvipo. Asi iye wakaramba anyerere hake.
