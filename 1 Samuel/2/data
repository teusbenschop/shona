\c 2
\s Rwiyo rwaHana
\p
\v 1 Hana akanyengetera, akati: Moyo wangu unofarira Jehovha, runyanga rwangu rwakakwiridzwa muna Jehovha; muromo wangu wakashamira vavengi vangu nokuti ndinofarira ruponeso rwenyu.
\v 2 Hakuna mutsvene wakafanana naJehovha nokuti hakuna umwe kunze kwenyu. Uye hakuna dombo rakafanana naMwari wedu.
\v 3 Musaramba muchitaura muchizvikudza zvikuru, ukururi ngahurege kubuda pamiromo yenyu, nokuti Jehovha ndiMwari unoziva, mabasa avanhu anoyerwa naye.
\v 4 Uta hwevanhu vane simba hwakavhunika, vakange vachigumburwa vakasungwa zvino \add ne\add*simba.
\v 5 Vakange vakaguta vakanobatira zvokudya zvavo, vakange vane nzara vozorora, wakange asingabereki wakabereka vanomwe; asi iye wakange ana vana vazhinji woshaiwa simba.
\v 6 Jehovha ndiye unouraya, nokuraramisawo; ndiye unoburusira kuhwiro, nokukwidzawo.
\v 7 Jehovha ndiye unopa urombo, ndiye unofumisawo. Ndiye unodukupisa, nokukwiridzawo.
\v 8 Ndiye unosimudza varombo paguruva, unosimudza rombe, achimubvisa padurunhuru; kuti avagarise pamwe chete namachinda, avagarise nhaka yechigaro choushe chinobwinya. Nokuti mbiru dzenyika ndedzaJehovha, iye wakateya nyika pamusoro padzo.
\v 9 Uchachengeta tsoka dzavatsvene vake, asi vakaipa vachanyaradzwa murima; nokuti hakuna munhu achakunda nesimba rake.
\v 10 Vanorwa naJehovha vachapwanyiwa; uchavatinhirira ari kudenga; Jehovha uchatonga migumo yenyika; uchapa mambo wake simba, nokukwiridza runyanga rwomuzodzwa wake.
\v 11 Zvino Erikana akaenda kumba kwake paRama. Mwana akabatira Jehovha pamberi pomupristi Eri.
\s Kutadza kwavana vaEri
\p
\v 12 Zvino vanakomana vaEri vakange vari vanhu vakaisvoipa; havana kurangarira Jehovha.
\v 13 Tsika yavapristi pamberi pavanhu yakange iri iyi, kana ani nani akauya nechibayiro, muranda womupristi waiuya ane chibayiso chenyama china meno matatu muruoko rwake, kana nyama ichibikwa;
\v 14 zvino ndokubaya nacho mugango, kana muhadyana, kana mugate, kana muhari; zvese zvaibudiswa nechibayiso chenyama zvaitorwa nomupristi. Ndizvo zvavaiitira VaIsraeri vese vaiuya paShiro.
\v 15 Zvino kunyange vasati vapisa mafuta, muranda womupristi waiuya, ndokuti kumunhu wakange achibayira: Ndipe nyama yokugochera mupristi; nokuti haangagamuchiri kwauri nyama yakabikwa, asi mbishi.
\v 16 Zvino kana munhu uyo akati kwaari: Ngavatange kupisa mafuta, ugotora hako zvese zvinodikanwa nomoyo wako, ipapo iye ndokuti: Kwete, chindipa iyo zvino; kana usingadi, ndichatora nesimba.
\v 17 Zvivi zvamajaya zvakange zviri zvikuru pamberi paJehovha, nokuti vanhu vakazvidza chipo chaJehovha.
\p
\v 18 Asi Samueri waibata pamberi paJehovha, achiri mwana hake, akasungwa chiuno neefodhi yomucheka.
\v 19 Namai vakewo vakamuitira nguvo diki, vakauya nayo kwaari gore rimwe nerimwe, kana ouya nomurume wake kuzobaira chibairo chegore rimwe nerimwe.
\p
\v 20 Eri akaropafadza Erikana nomukadzi wake, akati: Jehovha ngaakupe vana kumukadzi uyu panzvimbo yaiye wamakapa Jehovha. Vakaenda kumusha kwavo.
\v 21 Zvino Jehovha akashanyira Hana, akava nemimba, akazobereka vanakomana vatatu navanasikana vaviri. Iye mwana Samueri akazokura pamberi paJehovha.
\p
\v 22 Zvino Eri wakange akwegura kwazvo, akanzwa zvese zvakange zvichiitirwa VaIsraeri vese navanakomana vake, namavatire avaiita navakadzi vaibata basa pamukova wetende rokusangana.
\v 23 Akati kwavari: Munoitireiko zvinhu zvakadai? Nokuti ndinongosinzwa kuvanhu vese ava zvakaipa zvamunoita.
\v 24 Kwete, vana vangu; nokuti mashoko andinonzwa haana kunaka; munodarikisa vanhu vaJehovha.
\v 25 Kana munhu umwe akatadzira mumwe, mutongi uchamutonga mhosva yake, asi kana munhu akatadzira Jehovha, ndianiko uchamureverera? Kunyange zvakadaro, havana kuteerera inzwi rababa vavo, nokuti Jehovha wakange achida kuvauraya.
\v 26 Iye mwana Samueri akaramba achikura, akadikanwa naJehovha uye navanhuwo.
\p
\v 27 Zvino umwe murume waMwari akauya kuna Eri, akati kwaari: Zvanzi naJehovha: Handina kuzviratidza here kuimba yababa vako, vachiri Egipita vakasungwa neimba yaFarao here?
\v 28 Handina kumutsaura here pakati pamarudzi aIsraeri, kuti ave mupristi wangu, akwire kuatari yangu kupisa zvinonhuhwira, nokupfeka efodhi pamberi pangu here? Handina kupa imba yababa vako zvipiriso zvemoto zvese zvavana vaIsraeri here?
\v 29 Zvino munofunhurireiko chibairo changu nechipo changu, zvandakaraira mumba mangu, mukakudza vanakomana venyu kukundeni, mukazvikodza nezvipiriso zvakanakisa zvavanhu vangu VaIsraeri here?
\v 30 Naizvozvo zvanzi naJehovha waIsraeri: Ndakada nomoyo wese kuti imba yako, neimba yababa vako, vafambe pamberi pangu nokusingaperi, asi zvino zvanzi naJehovha: Handingadaro, nokuti vanondikudza ndichavakudzawo, vanondizvidza ndichavashorawo.
\v 31 Tarira, mazuva achasvika, andichagura nawo ruoko rwako, noruoko rweveimba yababa vako, kusvikira pasisina mutana paimba yako.
\v 32 Uchaona kutambudzika kweimba yangu, pakati pefuma yese ichapiwa Israeri naMwari; hapangazovi nomutana paimba yako nokusingaperi.
\v 33 Munhu weimba yako wandicharega kubvisa paatari yangu, iye uchapedza meso ako, nokuchemedza moyo wako; vana vese veimba yako vachafa vachiri varume vane simba ravo.
\v 34 Zvino hechi chiratidzo chandinokupa, chichaitika kuvanakomana vako vaviri Hofini naPinehasi, vachafa vese vari vaviri nomusi mumwe.
\v 35 Neni ndichazvimutsira mupristi wakatendeka; uchaita zviri pamoyo wangu nomurangariro wangu; ndichamuvakira imba yakasimba, uchafamba pamberi pomuzodzwa wangu nokusingaperi.
\v 36 Zvino umwe neumwe unenge asara paimba yako, uchauya kuzomufugamira, achikumbira chimari chesirivha nebundu rechingwa, achiti: Dondipaiwo rimwe basa ravapristi, ndidyewo chimedu chechingwa.
