\c 7
\s Vanhu vakatsauka, asi Jehovha ndiye Muponesi wavo
\p
\v 1 Ndine nhamo ini! Nokuti ndava sapanguva kana michero yakapera kukohwiwa, kana zvakasara zvamazambiringa zvaunganidzwa; hakuchine sumbu rimwe ringadyiwa, mweya wangu unopanga muchero womuonde waibva.
\v 2 Vanhu vanoda Mwari vakaparara panyika, hakuchina vakarurama pakati pavanhu; vese vakavandira kuteura ropa, umwe neumwe anovhima hama yake nomumbure.
\p
\v 3 Maoko avo anongotsvaka zvakaipa kuti Machinda nokumbira, vatongi vanovinga mubairo; mukuru anotaura ruchiva rwuri mumwoyo make; vanozviruka pamwe chere saizvozvo.
\v 4 Akanaka kupfuura vese akaita sorukato, akarurama kupfuura vese anopfuura ruzhowa rweminzwa; zuva renharirire dzenyu rasvika, iro zuva rokurohwa kwenyu, zvino kukanganiswa kwavo kuchavapo.
\p
\v 5 Regai kuvimba nowamunogara naye, regai kutenda shamwari, rega kutaura zviri mumwoyo wako kumukadzi arere pachipfuva chako.
\v 6 Nokuti mwanakomana anozvidza baba, mwanasikana anomukira mai vake, nomukadzi womwana vamwene vake; vavengi vomunhu ndivo vanhu veimba yake.
\v 7 Asi kana ndirini ndichatarira kuna Jehovha, ndichamirira Mwari woruponeso rwangu; Mwari wangu uchandinzwa.
\p
\v 8 Usafara pamusoro pangu iwe muvengi wangu; kana ndikawira pasi, ndichasimukazve; kana ndigere murima, Jehovha achava chiedza changu.
\v 9 Ndichatakura kutsamwa kwaJehovha, nokuti ndakamutadzira, kusvikira achindireverera mhosva yangu, nokundiruramisira mhaka yangu; uchandibudisira kuchiedza, ndichaona kururama kwake.
\v 10 Ipapo muvengi wangu achazviona, kunyara kuchafukidza iye anoti kwandiri, Jehovha Mwari wako aripiko? Meso angu achamuona; zvino achatsikirwa pasi samatope ari panzira dzomumusha.
\v 11 Zuva rokuvaka masvingo enyu richasvika, nezuva iro miganho ichatarwa nokure.
\v 12 Nezuva iro vachauya kwamuri, vachibva Asiriya nokumaguta eEgipita, nokunyika inobva Egipita ichisvikira kuRwizi, nokubva kune rimwe gungwa, kusvikira kune rimwe gungwa, nokubva kune rimwe gomo kusvikira kune rimwe gomo.
\v 13 Kunyange zvakadaro nyika ichava dongo, nemhaka yavageremo, nemhaka yezvibereko zvamabasa avo.
\p
\v 14 Fudzai vanhu venyu netsvimbo yenyu, iwo makwai ari nhaka yenyu, anogara ari ega mudondo pakati peKarimeri; ngaachere paBhashani neGiriyadhi, sapamazuva akare.
\v 15 Ndichavaratidza zvinhu zvinoshamisa sapamazuva okubuda kwenyu munyika yeEgipita.
\p
\v 16 Marudzi avanhu achazviona akanyara pamusoro pesimba ravo rese; vachafumbatira miromo yavo namaoko avo, nzeve dzavo hadzinganzwi.
\v 17 Vachananzva guruva senyoka, vachabuda panzvimbo dzavo dzokuvanda vachidedera sezvinokambaira zvenyika; vachauya kuna Jehovha Mwari wedu vachitya, vachakutyai.
\p
\v 18 Ndianiko Mwari akafanana nemi, anokanganwira zvakaipa, anopfuura kudarika kwavakasara venhaka yake? Haangagari akatsamwa nokusingaperi, nokuti anofarira kuva nenyasha.
\v 19 Achatinzwira tsitsizve, achatsikira zvakaipa zvedu pasi petsoka dzake; muchakandira zvivi zvavo zvese mukudzika kwegungwa.
\v 20 Muchaitira Jakove zvokwadi yenyu, naAbhurahama nyasha dzenyu, idzo dzamakapikira madzibaba edu kubva pamazuva akare.