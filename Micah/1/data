\c 1
\s Israeri naJudha vachaparadzwa nokuda kwezvivi zvavo
\p
\v 1 Shoko raJehovha, rakauya kuna Mika weMoresheti namazuva aJotamu naAhazi naHezekia, madzimambo aJudha, raakaona pamusoro peSamariya neJerusarema.
\p
\v 2 Inzwai imwi marudzi avanhu, imwi mese; teerera iwe nyika, nezvese zvirimo; Ishe Jehovha ngaakupupurirei, iye Ishe ari mutembere yake tsvene.
\v 3 Nokuti tarirai, Jehovha anobuda panzvimbo yake, achaburuka nokutsika panzvimbo dzakakwirira dzenyika.
\v 4 Makomo achanyauka pasi pake, mipata ichapamuka senamo yakaiswa pamoto, semvura inodururwa pamateru.
\v 5 Zvese izvi zvinoitwa nokuda kokudarika kwaJakove, uye nokuda kwezvivi zveimba yaIsraeri. Kudarika kwaJakove ndokweiko? Harizi Samariya here? Nzvimbo dzakakwirira dzaJudha ndedzipiko? Harizi Jerusarema here?
\v 6 Saka Samariya ndichariita somurwi wamabwe musango, senzvimbo dzingasimwa mizambiringa; ndichadurura mabwe aro mumupata, ndichifukunura nheyo dzaro.
\v 7 Mifananidzo yaro yese yakavezwa ichaputswa-putswa, mibairo yaro yese ichapiswa nomoto, uye ndichaparadza zvifananidzo zvaro zvese; nokuti rakazviunganidza izvo uri mubairo wechifeve, naizvozvi zvichadzokerazve kumubairo wechifeve.
\v 8 Nemhaka iyi ndichachema nokuungudza, ndichafamba ndisina nguvo ndakashama, ndichaungudza samakava nokurira semhou.
\v 9 Nokuti mavanga aro haadi kupora, nokuti zvasvika kuna Judhawo; zvasvikira pasuwo ravanhu vangu, ipo paJerusarema.
\p
\v 10 Musazvireva paGati, regai kutongochema; paBheti-re-Afura muumburuke muguruva.
\v 11 Chibva uende, iwe ugere Shafiri, wakashama uchinyara; agere Zaanani haana kubuda kuungudza paBheti-ezeri kuchakutorera pokumira.
\v 12 Nokuti agere Maroti anomirira nemoyo zvikuru chinhu chakanaka, nokuti zvakaipa zvakaburuka zvichibva kuna Jehovha zvikasvikira kusuwo reJerusarema.
\v 13 Iwe ugere Rakishi, sunga mabhiza pangoro; ndiro rakatanga kuisa mukunda weZiyoni pazvivi, nokuti kudarika kwaIsraeri kwakawanikwa mauri.
\v 14 Saka iwe uchapa Moresheti-gati chipo chokuonekana; dzimba dzeAkizibhi dzichava chinhu chinonyengera madzimambo aIsraeri.
\v 15 Iwe ugere Maresha, ndichakuuyisira umwe achakukunda; vakakudzwa VaIsraeri vachasvika paAdhurami.
\v 16 Zviitire mhazha, vevura vhudzi rako pamusoro pavana vaunofarira; kurisa mhazha yako seyegondo, nokuti vakatapwa kure newe.