\c 5
\p
\v 1 Zvino muchafanira kuungana makaita mapoka, iwe mukunda wamapoka; muvengi wakatikomba, vacharova mutongi waIsraeri netsvimbo padama rake.
\s Mubati waIsraeri achazozvarwa paBheterehemu
\p
\v 2 Asi iwe Bheterehemu Efurati, mudiki kwazvo pakati pezvuru zvamazana zvaJudha, kwauri kuchandibudira umwe achava mubati pakati paIsraeri; mabudiro ake ndaakare, pamazuva akare-kare.
\v 3 Naizvozvo uchavaisa kuvavengi vavo, kusvikira panguva yokuzvara kwaiye anosurumuka; ipapo hama dzake, dzakasara, dzichadzoka navana vaIsraeri.
\v 4 Achamira, ndokufudza makwai ake nesimba raJehovha, noumambo hwezita raJehovha Mwari wake; zvino vachagara zvakanaka, nokuti zvino achava mukuru kusvikira kumigumo yenyika.
\v 5 Iye achava rugare rwedu. Kana muAsiriya achipinda munyika yedu, kana achitsika mudzimba dzedu dzoushe, tichamutsa vafudzi vanomwe namachinda masere pakati pavanhu kuti varwe naye.
\v 6 Ivo vachaparadza nyika yeAsiriya nomunondo, nenyika yaNimurodhi painopindwa napo; iye achatirwira kumuAsiriya, kana achinge achipinda nyika yedu nokutsika mukati memiganhu yedu.
\v 7 Ipapo vakasara vaJakove vachava pakati pamarudzi mazhinji avanhu sedova rinobva kuna Jehovha, semvura inonaya pauswa, zvisingamiriri munhu kana kugarira vanakomana vavanhu.
\p
\v 8 Vakasara vaJakove vachava pakati pendudzi pakati pamarudzi mazhinji avanhu, seshumba pakati pemhuka dzomudondo, seshumba diki pakati pamapoka amakwai, inoti kana ichipfuurapo, inotsika nokubvamburanya, kusina anorwira.
\v 9 Ruoko rwenyu ngarusimudzirwe kumusoro kwavadzivisi venyu, vavengi venyu vese ngavaparadzwe.
\p
\v 10 Zvino nezuva iro ndizvo zvinotaura Jehovha ndichaparadza mabhiza enyu pakati penyu, nokuputsa ngoro dzenyu;
\v 11 ndichaparadza maguta enyika yenyu, nokukoromora nhare dzenyu dzese.
\v 12 Ndichaparadza uroyi pamaoko enyu, hamungazovi navafemberi;
\v 13 ndichaparadza mifananidzo yenyu yakavezwa neshongwe dzenyu pakati penyu; hamungazonamati mabasa amaoko enyu;
\v 14 ndichadzura miti yenyu yakatsaurwa pakati penyu, ndichaparadza maguta enyu.
\v 15 Ndichatsiva marudzi asina kuteerera ndichiita nokutsamwa nehasha.