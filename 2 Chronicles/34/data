\c 34
\s Josiya mambo waJudha anogadzira temberi nokudzosa vanhu kuna Jehovha
\p
\v 1 Josiya akatanga kubata ushe ava wemakore masere; akabata ushe paJerusarema makore makumi matatu nerimwe.
\v 2 Akaita zvakarurama pamberi paJehovha, akafamba nenzira yababa vake Dhavhidhi, haana kutsaukira kurudyi kana kuruboshwe.
\p
\v 3 Nokuti pagore rorusere rokubata kwake ushe, achiri mudiki, akatanga kutsvaka Mwari waDhavhidhi baba vake; zvino pagore regumi namaviri akatanga kunatsa Judha neJerusarema, achibvisa matunhu akakwirira, namatanda avo okunamata nawo nemifananidzo yakavezwa, nemifananidzo yakaumbwa.
\v 4 Vakakoromora aritari dzavaBhaari, iye aripo; akatema aritari dzezvipfungaidzo zvinonhuhwira dzakange dzakaitwa pamusoro padzo; akaputsanya matanda avo okunamata nawo, nemifananidzo yakavezwa, nemifananidzo yakaumbwa, akazvikuya zvikaita guruva, akarisasa pamarinda avaizvibayira.
\v 5 Akapisa mafupa avapristi paaritari dzavo, akanatsa Judha neJerusarema.
\v 6 Akaitawo saizvozvo pamaguta aManase naEfuremu naSimioni, kusvikira paNafutari, pamatongo awo.
\v 7 Akaputsa aritari, akakuya matanda avo okunamata nawo nemifananidzo yakavezwa zvikaita guruva, akatema mifananidzo yese yezuva panyika yese yaIsraeri, ndokudzokera Jerusarema.
\p
\v 8 Zvino pagore regumi namasere rokubata kwake ushe, akati anatsa nyika neimba, ndokutuma Shafani mwanakomana waAzaria, naMaaseya, mubati weguta, naJoa mwanakomana waJohazi, gurukota, kundogadzira imba yaJehovha Mwari wake.
\v 9 Vakasvika kuna Hirikia mupristi mukuru, vakamupa mari yakange yaiswa mumba yaMwari, yakange yaunganidzwa naVaRevhi, vatariri vemikova, pakati paManase paEfuremu, navese vakasara vaVaIsraeri navaJudha vese, navaBhenjamini, navakange vagere Jerusarema.
\v 10 Vakaipa pamaoko avabati vakange vachitarira imba yaJehovha, vakairipa kuzovandudza nokugadzirisa imba;
\v 11 vakaipa vavezi navavaki, kuti vatenge mabwe akavezwa namatanda okubatanidza, nokuita mapango edzimba dzakange dzaparadzwa namadzimambo aJudha.
\v 12 Vanhu avo vakabata basa nokutendeka; vatariri vavo vaiva Jahati naObhadhiya, VaRevhi vavanakomana vaMerari, naZekariya, naMeshurami, vavanakomana vaKohati, kuzoraira basa; navamwe VaRevhi, vese vaiziva kuridza zvinoridzwa.
\v 13 Ivo vaitarirawo vatakuri vemitoro, vakarairawo vese vaibata mabasa amarudzi ese; pakati paVaRevhi pakange panavanyori, navatariri, navarindi vemikova.
\p
\v 14 Zvino vakati vachibudisa mari yakange yaiswa mumba maJehovha, mupristi Hirikia ndokuwana bhuku yomurairo waJehovha, wakange wapiwa naMozisi.
\v 15 Hirikia akapindura, akati kuna Shafani munyori: Ndawana bhuku yomurairo mumba maJehovha. Hirikia ndokupa bhuku iyo kuna Shafani.
\v 16 Zvino Shafani akaenda nebhuku kuna mambo, uye akendawo neshoko kuna mambo, akati: Zvese zvakarairwa varanda venyu, vanozviita.
\v 17 Vakadurura mari yakawanikwa mumba maJehovha, vakaiisa mumaoko avatariri, nomumaoko avabati vebasa.
\v 18 Zvino Shafani munyori akaudza mambo, akati: Mupristi Hirikia andipa bhuku. Ipapo Shafani akaravamo pamberi pamambo.
\v 19 Zvino mambo akati achinzwa mashoko omurayiro, akabvarura nguvo dzake.
\v 20 Mambo akaraira Hirikia naAhikami mwanakomana waShafani, naAbhidhoni mwanakomana waMika, naShafani munyori, naAsaya muranda wamambo, akati:
\v 21 Endai mundondibvunzira Jehovha, ini navakasara VaIsraeri navaJudha pamusoro pamashoko ebhuku yakawanikwa; nokuti kutsamwa kwaJehovha, kwadururwa pamusoro pedu, kukuru, nokuti madzibaba edu haana kuchengeta shoko raJehovha, kuti vaite zvese zvakanyorwa mubhuku iyi.
\p
\v 22 Ipapo Hirikia navakange varairwa namambo vakaenda kuna Huridha muporofitakadzi, mukadzi waSharumi mwanakomana waTokihati, mwanakomana waHazira, muchengeti wenguvo (zvino iye akange agere Jerusarema kuRupandi Rwepiri rweguta;) vakataura naye saizvozvo.
\v 23 Iye akati kwavari: Zvanzi naJehovha Mwari waIsraeri: Udzai munhu akakutumai kwandiri, muti:
\v 24 Zvanzi naJehovha: Tarirai, ndichauisa zvakaipa pamusoro penzvimbo iyi, napamusoro pavagerepo, iko kutuka kwese kwakanyorwa mubhuku iyo yavakarava pamberi pamambo waJudha.
\v 25 Nokuti vakandirasi a, vakapisira vamwe vamwari zvinonhuhwira, vakanditsamwisa namabasa ese amaoko avo; naizvozvo kutsamwa kwangu kwadururwa pamusoro penzvimbo iyi, hakungadzimwi.
\v 26 Asi muti kuna mambo waJudha, akakutumai kuzobvunza Jehovha: Zvanzi naJehovha Mwari waIsraeri: Kana ari mashoko awakanzwa,
\v 27 moyo wako zvawakange uri munyoro, ukazvininipisa pamberi paMwari, nguva yawakanzwa mashoko ake pamusoro penzvimbo iyi, napamusoro pavageremo, ukazvininipisa pamberi pangu, ukabvarura nguvo dzako, ukachema pamberi pangu, zvino zvanzi naJehovha: Ini ndakunzwawo.
\v 28 Tarira, ndichakuisa kumadzibaba ako, uchavigwa muhwiro nomufaro; meso ako haangaoni zvakaipa zvese zvandichauisa pamusoro penzvimbo iyi, navanhu vageremo. Vakadzoka neshoko kuna mambo.
\p
\v 29 Ipapo mambo akatuma vanhu vakaunganidza vakuru vese vaJudha naveJerusarema.
\v 30 Mambo akakwira kumba kwaJehovha, ana varume vese vaJudha, navese vakange vagere Jerusarema, navapristi, naVaRevhi, navanhu vese, vakuru navadiki; akavaravira mashoko ese ebhuku yesungano yakange yawanikwa mumba maJehovha.
\v 31 Mambo akamira panzvimbo yake, akaita sungano pamberi paJehovha, akazvisunga kutevera Jehovha, nokuchengeta mirairo yake, nezvipupuriro zvake, nezvaakatema, nomoyo wake wese nomweya wake wese, kuti aite mashoko esungano akanyorwa mubhuku iyi.
\v 32 Akaraira vese vakange vari Jerusarema naBhenjamini kuabvumira. Vagere Jerusarema vakaita sezvakarehwa pasungano yaMwari, iye Mwari wamadzibaba avo.
\v 33 Josiya akabvisa zvakange zvichinyangadza zvese panyika dzese dzaiva dzaVaIsraeri, akaraira vese vakange vari pakati paIsraeri kushumira Mwari, kushumira iye Jehovha Mwari wavo. Mazuva ake ese havana kutsauka pakutevera Jehovha Mwari wamadzibaba avo.
