\c 7
\s Jehovha anopinda temberi
\p
\v 1 Zvino Soromoni akati apedza kunyengetera, moto ndokuburuka kudenga, ukapedza chipo chinopiswa nezvimwe zvibairo; kubwinya kwaJehovha kukazadza imba.
\v 2 Vapristi vakakoniwa kupinda mumba yaJehovha, nokuti kubwinya kwaJehovha kwakange kwazadza imba yaJehovha.
\v 3 Vana vaIsraeri vese vakatarira moto uchiburuka kudenga nokubwinya kwaJehovha kuchigara pamusoro peimba; vakakotamira pasi nezviso zvavo pakarongwa namabwe, vakanamata nokuvonga Jehovha, vachiti: Nokuti akanaka. Nokuti nyasha dzake dzinogara nokusingaperi.
\p
\v 4 Ipapo mambo navanhu vese vakabaira zvibairo pamberi paJehovha.
\v 5 Mambo Soromoni akabaira chibairo chenzombe dzine zvuru zvina makumi maviri nezviviri, namakwai ane zvuru zvine zana namakumi maviri. Saizvozvo mambo navanhu vese vakatsaurira Mwari imba iyo.
\v 6 Vapristi vakamirapo, sezvavakagoverwa mabasa avo; naVaRevhivo vane zvokuridzira Jehovha, zvakaitwa namambo Dhavhidhi, zvokuvonga Jehovha nazvo, nokuti nyasha dzake dzinogara nokusingaperi, panguva iya Dhavhidhi yaakakudza Jehovha nazvo; vapristi vakaridza hwamanda pamberi pavo, VaIsraeri vese vakamira.
\v 7 Soromoni akatsaurawo nzvimbo yapakati yoruvazhe rwakange ruri pamberi peimba yaJehovha; nokuti ndipo paakabaira zvipiriso zvinopiswa, namafuta ezvipiriso zvokuyananisa; nokuti aritari yendarira yakaitwa naSoromoni yakange isingagoni kuringana chipo chinopiswa, nechipo choupfu, namafuta.
\p
\v 8 Naizvozvo Soromoni akatamba mutambo panguva iyo mazuva manomwe, naVaIsraeri vese pamwe chete naye, ikaita ungano huru-huru, kubva pavanopinda paHamati, kusvikira parukova rweEgipita.
\v 9 Zvino pazuva rorusere vakatamba mutambo wokupedzisira; nokuti vakatsaura aritari mazuva manomwe, vakaita mutambo mazuva manomwe.
\v 10 Zvino pazuva ramakumi maviri namatatu romwedzi wechinomwe akaendisa vanhu kumatende avo nemoyo yakange ichifara, ichifarira zvakanaka zvese zvakaitira Jehovha Dhavhidhi, naSoromoni, navanhu vake VaIsraeri.
\s Zvibairo zvaSoromoni, nemitambo
\p
\v 11 Saizvozvo Soromoni akapedza imba yaJehovha, neimba yamambo; zvese zvakange zviri mumoyo waSoromoni kuita mumba yaJehovha, nomumba make, wakazviita kwazvo.
\p
\v 12 Ipapo Jehovha akazviratidza kuna Soromoni usiku, akati kwaari: Ndanzwa kunyengetera kwako, ndazvitsaurira nzvimbo iyi, ive imba yokubaira zvibairo.
\v 13 Kana ndichinge ndadzivira kudenga, kuti mvura irege kunaya, kana zvimwe ndichinge ndaraira mhashu, kuti dzipedze nyika, kana zvimwe ndichinge ndatuma denda pakati pavanhu vangu;
\v 14 kana vanhu vangu, vakatumidzwa nezita rangu, vakazvininipisa, vakanyengetera nokutsvaka chiso changu, nokurega nzira dzavo dzakaipa; ipapo ndichanzwa kudenga ndichavakanganwira zvivi zvavo, nokupodza nyika yavo.
\v 15 Zvino meso angu achasvinura, nzeve dzangu dzichateerera ndinzwe munyengetero unoitwa panzvimbo iyi.
\v 16 Nokuti zvino ndatsaura imba ino nokuiita tsvene, zita rangu rivepo nokusingaperi; meso angu nomoyo wangu zvichavapo nokusingaperi.
\v 17 Kana uriwe, kana ukafamba pamberi pangu sababa vako, Dhavhidhi, ukaita zvese zvandakakuraira, ukachengeta zvandatema nezvandatonga,
\v 18 ipapo ini ndichasimbisa chigaro chako choushe, sezvandakapikira baba vako Dhavhidhi, ndichiti: Haungashaiwi munhu achabata ushe hwaIsraeri.
\v 19 Asi kana mukatsauka, mukasiya zvandatema nezvandaraira zvandakaisa pamberi penyu, mukanoshumira vamwe vamwari, mukavanamata;
\v 20 ipapo ndichavadzura nemidzi panyika yangu yandakavapa, neimba iyi yandakaitira tsvene zita rangu, ndichairasira kure ndirege kuiona, ndiite shumo nechiseko pakati pavanhu vese.
\v 21 Neimba iyi kunyange yakakwirira ikadai, vese vanopfuura nayo vachakanuka, vachiti: Jehovha wakaitireiko kudai nenyika ino, uye neimba iyi?
\v 22 Vachapindura, vachiti: Nokuti vakasiya Jehovha, Mwari wamadzibaba avo, wakavabudisa panyika yeEgipita, vakanamatira vamwe vamwari, vakavanamata, nokuvashumira; saka Jehovha akavapinza panjodzi idzi dzese.
