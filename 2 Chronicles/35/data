\c 35
\s Josiya anoitira Jehovha pasika
\p
\v 1 Zvino Josiya akaitira Jehovha pasika paJerusarema; vakauraya gwayana repasika nezuva regumi namana romwedzi wokutanga.
\v 2 Akagadza vapristi pamabasa avo, akavatsungisa pabasa reimba yaJehovha.
\v 3 Akati kuna VaRevhi vaidzidzisa VaIsraeri vese, vakange vari vatsvene kuna Jehovha: Isai areka tsvene muimba yakavakwa naSoromoni mwanakomana waDhavhidhi mambo waIsraeri; hamuchazovi nomutoro pamafudzi enyu; zvino, shumirai Jehovha Mwari wenyu, navanhu vake Israeri.
\v 4 Zvigadzirei, nedzimba dzamadzibaba enyu namapoka enyu, sezvakanyorwa naDhavhidhi mambo waIsraeri, nezvakanyorwa naSoromoni mwanakomana wake.
\v 5 Mumire panzvimbo tsvene, sezvamakagoverwa nedzimba dzamadzibaba ehama dzenyu ivo vana vavanhu; imba imwe neimwe yamadzibaba aVaRevhi ipiwe mugove wayo.
\v 6 Muuraye gwayana repasika, muzviite vatsvene, mugadzirire hama dzenyu; kuti muite sezvakarehwa neshoko raJehovha nomuromo waMozisi.
\p
\v 7 Ipapo Josiya akapa vana vavanhu zvimwe zvipfuwo, mwakwayana nembudzana, zvese kuti zvive zvipiriso zvepasika, ivo vese vakange varipo, vakasvika zvuru zvina makumi matatu, uye nzombe dzine zvuru zvitatu; izvi zvese zvakabva pafuma yamambo.
\v 8 Namachinda ake akapawo nomoyo wese kuna vanhu, navapristi, naVaRevhi. Hirikia, naZekariya, naJehieri, vabati veimba yaMwari, vakapa vapristi zvipfuwo zvidiki zvine zvuru zviviri namazana matanhatu, nenzombe dzina mazana matatu, kuti zvive zvipiriso zvepasika.
\v 9 NaKonania, naShemaya, naNetaneri, hama dzake, naHashabhia, naJeyieri, naJozabhadhi, vakuru vaVaRevhi, vakapa VaRevhi zvipfuwo zvidiki zvine zvuru zvishanu, nenzombe dzina mazana mashanu, kuti zvive zvipiriso zvepasika.
\p
\v 10 Basa rikagadzirwa saizvozvo, navapristi vakamira panzvimbo yavo, naVaRevhi pamapoka avo, sezvavakange varairwa namambo.
\v 11 Ipapo vakauraya makwayana epasika, vapristi ndokusasa ropa ravakapiwa navo, VaRevhi vakaavhiya.
\v 12 Vakabvisa zvipiriso zvinopiswa, kuti vazvipe nemigove yedzimba dzamadzibaba avana vavanhu, kuti vazvibaire Jehovha, sezvakanyorwa mubhuku yaMozisi. Vakaita saizvozvo nenzombewo.
\v 13 Vakagocha pasika pamoto, sezvakange zvarairwa; vakabika zvipiriso zvitsvene muhari, nomumakate, nomumakango, vakachimbidzika kuzviisa kuvana vese vavanhu.
\v 14 Pashure vakazvigadzirira ivo navapristi; nokuti vapristi vanakomana vaAroni vakange vachibaira zvipiriso zvinopiswa namafuta azvo kusvikira usiku; saka VaRevhi vakazvigadzirira ivo navapristi, ivo vanakomana vaAroni.
\v 15 Navaimbi ivo vanakomana vaAsafi, vakange vari panzvimbo yavo, sezvavakange varairwa naDhavhidhi, naAsafi, naHemani, naJedhutuni muoni wamambo; navarindi va kange vari pamasuwo ese, ivo havana kufanira kubva pamabasa avo, nokuti hama dzavo VaRevhi dzakavagadzirira.
\v 16 Basa rese raJehovha rikagadzirwa saizvozvo pazuva iro, rokuita pasika, nokubaira zvipiriso zvinopiswa paaritari yaJehovha, sezvakange zvarairwa namambo Josiya.
\v 17 Zvino vana vaIsraeri vakange varipo vakaita pasika nenguva iyo, nomutambo wezvingwa zvisina kuviriswa mazuva manomwe.
\v 18 Pasika yakadai haina kumboitwa pakati paIsraeri kubva pamazuva omuporofita Samueri; hakuna kumbova umwe wamadzimambo aIsraeri akaita pasika yakange yakafanana neyakaitwa naJosiya, navapristi, naVaRevhi, navaJudha naVaIsraeri vagere Jerusarema.
\v 19 Pasika iyo yakaitwa negore regumi namasere rokubata ushe kwaJosiya.
\s Josiya anourawa pakurwa naNeko mambo weEgipita
\p
\v 20 Shure kwaizvozvo zvese, Josiya agadzira temberi, Neko mambo weEgipita akanorwa naKarikemishi paEfurati; Josiya akanorwa naye.
\v 21 Asi iye akatuma nhume kwaari, achiti: Ndineiko newe, iwe mambo waJudha? Handina kuuya kuzorwa newe nhasi, asi neimba yandinosirwa nayo; Mwari akandiraira kuti ndichimbidzike; zvino iwe chirega hako kunetsa Mwari aneni, kuti arege kukuparadza.
\v 22 Kunyange zvakadaro Josiya akaramba kumurega, asi akazvishandura kuti arwe naye; haana kuteerera mashoko aNeko, akabva pamuromo waMwari, akaenda kundorwa naye pamupata waMegidho.
\v 23 Zvino vapfuri vouta vakapfura mambo Josiya; mambo akati kuvaranda vake: Ndibvisei, nokuti ndakuvadzwa kwazvo.
\v 24 Ipapo varanda vake vakamubvisa pangoro yake, vakamuisa pangoro yake yechipiri yaakange anayo, vakamuisa Jerusarema; akafa, akavigwa mumahwiro amadzibaba ake. VaJudha vese neJerusarema vakachema Josiya.
\p
\v 25 Jeremiya akaita rwiyo rwokuchema Josiya; navaimbi vese varume navaimbi vakadzi vakareva zvaJosiya panziyo dzavo dzokuchema kusvikira nhasi; vakazviita tsika pakati paIsraeri; tarirai zvakanyorwa panziyo dzokuchema.
\p
\v 26 Zvino mamwe mabasa aJosiya, nezvakanaka zvaakaita, zvakanzwana nezvakanyorwa mumurairo waJehovha,
\v 27 nezvaakaita, zvokutanga nezvokupedzisira, tarirai zvakanyorwa mubhuku yamadzimambo aIsraeri naJudha.
