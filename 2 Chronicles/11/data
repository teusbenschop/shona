\c 11
\p
\v 1 Zvino Rehobhoamu akati achisvika Jerusarema, akaunganidza veimba yaJudha naBhenjamini, varume vakatsaurwa vaiva nezvuru zvine zana namakumi masere, vaigona kurwa, kuti varwe naVaIsraeri, kuti vadzosere ushezve kuna Rehobhoamu.
\v 2 Asi shoko raJehovha rakasvika kuna Shemaya munhu waMwari, richiti:
\v 3 Taura naRehobhoamu mwanakomana waSoromoni, mambo waJudha, naVaIsraeri vese paJudha naBhenjamini, uti:
\v 4 Zvanzi naJehovha: Hamufaniri kukwira kundorwa nehama dzenyu; umwe neumwe ngaadzokere kumba kwake, nokuti chinhu ichi chinobva kwandiri. Naizvozvo vakateerera mashoko aJehovha, vakadzoka pakundorwa naJerobhoami.
\p
\v 5 Rehobhoamu akagara Jerusarema, akavaka maguta enhare paJudha.
\v 6 Akavaka Bheterehemu, neEtami, neTekoa,
\v 7 neBhetizuri, neSoko, neAdhuramu,
\v 8 neGati, neMaresha, neZifi,
\v 9 neAdhoraimi, neRakishi, neAzeka,
\v 10 neZora, neAjaroni, neHebhuroni, akange ari maguta akakombwa paJudha neBhenjamini.
\v 11 Akasimbisa nhare, akaisamo vakuru, nezvokudya zvakaunganidzwamo, namafuta, newaini.
\v 12 Muguta rimwe nerimwe akaisa nhovo namapfumo, akaasimbisa kwazvo kwazvo. Judha naBhenjamini vakange vari vake.
\p
\v 13 Navapristi naVaRevhi, vaiva pakati paIsraeri yese, vakaungana kwaari, vachibva pamiganhu yavo yese.
\v 14 Nokuti VaRevhi vakabva pamafuro avo nefuma yavo, vakaenda kwaJudha neJerusarema; nokuti Jerobhoami navanakomana vake vakavadzinga, kuti varege kubata paupristi pamberi paJehovha.
\v 15 Iye akazvitsaurira vapristi vapamatunhu akakwirira, navezvifananidzo zvenhongo dzembudzi, navemhuru dzaakaita.
\v 16 Zvino vese pakati pamarudzi ese aVaIsraeri, vakange vachitsvaka Jehovha nomoyo wese, vakavatevera, vakaenda Jerusarema kuzobaira Jehovha Mwari wamadzibaba avo.
\v 17 Saizvozvo vakasimbisa ushe hwaJudha, vakasimbisa Rehobhoamu mwanakomana waSoromoni, makore matatu; nokuti vakafamba panzira yaDhavhidhi naSoromoni makore matatu.
\p
\v 18 Rehobhoamu akawana mukadzi, Maharati mukunda waJerimoti mwanakomana waDhavhidhi, nowaAbhihairi mukunda waEriabhi mwanakomana waJese.
\v 19 Iye akamuberekera vanakomana, vaiti: Jeushi, naShamaria, naZahami.
\v 20 Pashure akawanawo Maaka mukunda waAbhusaromu; iye akamuberekera Abhija, naAtai, naZiza, naSheromiti.
\v 21 Rehobhoamu akada Maaka mukunda waAbhusaromu kupfuura vakadzi vake vese navarongo vake; nokuti akawana vakadzi vane gumi navasere navarongo vana makumi matanhatu, akabereka vanakomana vana makumi maviri navasere navanasikana makumi matanhatu.
\v 22 Rehobhoamu akagadza Abhija mwanakomana waMaaka ave mukuru nomuchinda pakati pavana vababa vake; nokuti akange achida kumuita mambo.
\v 23 Akaita nokungwara, akaparadzira vanakomana vake vese panyika dzese dzaJudha naBhenjamini kumaguta ese enhare; akavapa zvokudya zvakawanda. Akavatsvakirawo vakadzi vazhinji.