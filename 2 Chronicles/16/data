\c 16
\p
\v 1 Zvino negore ramakumi matatu namatanhatu rokubata ushe kwaAsa, Bhaasha mambo waIsraeri akakwira kundorwa naJudha, akavaka Rama, kuti arege kutendera munhu kubuda kana kupinda kuna Asa mambo waJudha.
\v 2 Ipapo Asa akabudisa sirivha negoridhe muzvivigiro zvefuma yeimba yaJehovha neimba yamambo, akatuma shoko kuna Bheni-Hadhadhi mambo weSiriya, akange agere Dhamasiko, akati:
\v 3 Sungano iripo pakati pangu nemi, sezvayakavapo pakati pababa vangu nababa venyu; tarirai, ndinokutumirai sirivha negoridhe; endai muputse sungano yenyu naBhaasha mambo waIsraeri, abve kwandiri.
\v 4 Bheni-Hadhadhi akateerera mambo Asa, akatuma vakuru vehondo dzake kundorwa namaguta aIsraeri, akakunda Ijoni, neDhani, neAbherimaimi, namaguta ese amatura aNafutari.
\v 5 Zvino Bhaasha akati achizvinzwa, akarega kuvaka Rama, akarega basa rake.
\v 6 Ipapo mambo Asa akatora vaJudha vese; vakanobvisa mabwe eRama, namatanda aro zvaakange avaka nazvo iye Bhaasha, akavaka nazvo Gebha neMizipa.
\p
\v 7 Zvino nenguva iyo muoni Hanani akasvika kuna Asa mambo waJudha, akati kwaari: Zvawakavimba namambo weSiriya, ukasavimba naJehovha Mwari wako, zvino hondo yamambo weSiriya yapukunyuka paruoko rwako.
\v 8 Ko vaKushi navaRubhimi vakange vasi hondo huru-huru, vane ngoro navatasvi vamabhiza vazhinji here? Kunyange zvakadaro, zvawakavimba naJehovha, iye akavaisa muruoko rwako.
\v 9 Nokuti meso aJehovha anotarira-tarira kumativi ese enyika yese, kuti aratidze simba rake kuna iye ano moyo wakarurama kwazvo kwaari. Pachinhu ichi waita sebenzi; nokuti kubva zvino uchavingwa nokurwa.
\v 10 Ipapo Asa akatsamwira muoni, akamuisa mutirongo; nokuti akange amutsamwira kwazvo nokuda kwechinhu ichi. Nenguva iyo Asa akatambudzawo vamwe vanhu.
\p
\v 11 Zvino tarirai, mabasa aAsa, okutanga nookupedzisira, akanyorwa mubhuku yamadzimambo aJudha naaIsraeri.
\v 12 Asi pagore ramakumi matatu namapfumbamwe rokubata kwake ushe, Asa akazonzwa makumbo; urwere hwake hukanyanya kwazvo; kunyange zvakadaro, paurwere hwake haana kutsvaka Jehovha, asi n'anga.
\p
\v 13 Asa akarara namadzibaba ake, akafa negore ramakumi mana nerimwe rokubata kwake ushe.
\v 14 Vakamuviga pamuhwiro hwake, hwaakange azvivezera muguta raDhavhidhi, vakamuradzika panhovo dzizere nezvinonhuhwira zvamarudzi mazhinji, zvakange zvagadzirwa navaiti vezvinonhuhwira vakangwara; vakamuvesera vira guru, guru kwazvo.
