\c 10
\s Rehobhoamu mambo waJudha, Jerobhoami mambo waIsraeri
\p
\v 1 Zvino Rehobhoamu akaenda Shekemi, nokuti VaIsraeri vese vakange vaungana paShekemi kuzomuita mambo.
\v 2 Zvino Jerobhoami mwanakomana waNebhati, akati achizvinzwa (nokuti akange achiri Egipita kwaakange atizira nokuda kwaSoromoni,) Jerobhoami ndokudzoka achibva Egipita.
\v 3 Vakatuma nhume kundomudana; Jerobhoami naVaIsraeri vese vakasvika vakataura naRehobhoamu, vakati,
\v 4 Baba venyu vakatitakudza joko rinogozha; naizvozvo zvino imwi chirerusai basa rababa venyu rakange richigozha, nejoko ravo rinorema ravakaisa pamusoro pedu, tigokushumirai.
\v 5 Iye akati kwavari: Dzokeraizve kwandiri kana mazuva matatu apera. Vanhu vakaenda.
\p
\v 6 Ipapo mambo Rehobhoamu akarangana navakuru, vaimira pamberi paSoromoni baba vake, vachiri vapenyu, akati: Mungandipa zano reiko, randingapindura vanhu ava naro?
\v 7 Ivo vakataura kwaari, vakati: Kana mukaitira vanhu ava nomoyo wakanaka, nokuvafadza, nokutaura mashoko akanaka kwavari, ipapo vachava varanda venyu nokusingaperi.
\v 8 Asi iye wakaramba zano ravakuru, ravakamupa, akarangana namajaya ezero rake, akange achimira pamberi pake.
\v 9 Akati kwavari: Imi mungandipa zano reiko, ratingapindura naro vanhu ava vakataura neni, vachiti: Rerusai joko rakaiswa pamusoro pedu nababa venyu?
\v 10 Zvino majaya ezero rake akataura kwaari, akati: Iti kuvanhu ava vakataura newe, vachiti: Baba venyu vakatitakudza joko rinogozha, asi imwi chitirerusirai iro, utaure kwavari uti: Umwe wangu mudiki mukobvu kupfuura chiuno chababa vangu.
\v 11 Zvino, baba vangu zvavakakutakudzai joko rinorema, ini ndichawedzera pajoko renyu; baba vangu vaikurovai neshamhu, asi ini ndichakurovai nezvinyavada.
\v 12 Naizvozvo Jerobhoami navanhu vese vakasvika kuna Rehobhoamu nezuva retatu, sezvavakange varairwa namambo, achiti: Dzokerai kwandirizve nezuva retatu.
\v 13 Mambo akavapindura nehasha; mambo Rehobhoamu akarasi a zano ravakuru,
\v 14 akataura kwavari sezvaakange apiwa zano namajaya, akati: Baba vangu vakakutakudzai joko rinorema, asi ini ndichawedzera pajoko renyu; baba vangu vaikurovai neshamhu, asi ini ndichakurovai nezvinyavada.
\v 15 Naizvozvo mambo haana kuteerera vanhu; nokuti zvakange zvabva kuna Mwari, kuti Jehovha asimbise shoko rake, raakataura naAhija muShiro kuna Jerobhoami mwanakomana waNebhati.
\p
\v 16 Zvino VaIsraeri vese vakati vachiona kuti mambo haana kuvateerera, vanhu vakapindura mambo, vakati: Tino mugove weiko kuna Dhavhidhi? Uye hatine nhaka kumwanakomana weJese; endai henyu munhu umwe neumwe kutende rake, imwi Israeri! Zvino Dhavhidhi, chitarira hako imba yako. Naizvozvo VaIsraeri vese vakaenda kumatende avo.
\v 17 Asi kana vari vana vaIsraeri, vakange vagere mumaguta aJudha, Rehobhoamu aiva mambo wavo.
\v 18 Zvino mambo Rehobhoamu akatuma Hadhorami mutariri wavanhu vechibharo, vana vaIsraeri vakamutaka namabwe, akafa. Ipapo mambo Rehobhoamu akachimbidzika kukwira ngoro yake, akatizira Jerusarema.
\v 19 Saizvozvo VaIsraeri vakamukira imba yaDhavhidhi kusvikira zuva ranhasi.
