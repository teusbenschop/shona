\c 32
\s Shenakeribhi mambo weAsiriya anokomba Jerusarema, asi vaJudha vanorwirwa naJehovha
\p
\v 1 Shure kwezvinhu izvi, nokutendeka uku, Shenakeribhi mambo weAsiriya akasvika akapinda kwaJudha, akadzika matende kuzorwa namaguta akakombwa namasvingo, achifunga kuzvikundira iwo.
\v 2 Zvino Hezekia akati achiona kuti Shenakeribhi asvika, uye kuti akange achivavarira kurwa neJerusarema,
\v 3 akarangana namachinda ake navarume vake vane simba, kuti vadzivire mvura yamatsime akange ari kunze kweguta; ivo vakamubatsira.
\v 4 Naizvozvo vanhu vazhinji vakaungana, vakadzivira matsime ese norukova rwakange ruchiyerera napakati penyika iyo, vachiti: Madzimambo eAsiriya achasvikireiko, akawana mvura zhinji?
\v 5 Iye akatsunga moyo, akavaka rusvingo rwese rwanga rwakoromoka, akaruvaka kusvikira pashongwe, norumwe rusvingo rwokunzewo, akasimbisa Miro paguta raDhavhidhi, akapfura nhumbi dzokurwa nadzo nenhovo zhinji.
\v 6 Akagadzawo vakuru vehondo pamusoro pavanhu, akavaunganidza kwaari padare pasuwo reguta, akataura nounyoro navo, achiti:
\v 7 Ivai nesimba, mutsunge moyo, regai kutya kana kuvhunduka pamberi pamambo weAsiriya, kana pamberi pavazhinji vese vaanavo; nokuti anesu mukuru kune waanaye iye;
\v 8 iye unoruoko rwenyama, asi anesu ndiJehovha Mwari wedu, kuzotibatsira nokurwa navavengi vedu. Vanhu vakavimba namashoko aHezekia mambo waJudha.
\p
\v 9 Shure kwaizvozvi Shenakeribhi mambo weAsiriya akatuma varanda vake Jerusarema (zvino iye akange ari pamberi peRakishi, ane hondo yake yese) kunavese vakange vari Jerusarema, akati:
\v 10 Zvanzi naShenakeribhi mambo weAsiriya: Chinyiko chamunovimba nacho, zvamunorambira paJerusarema makakombwa?
\v 11 Ko Hezekia haazinokukurudzirai, kuti mugozofa nenzara nenyota here, zvaanoti: Jehovha Mwari wedu achatirwira paruoko rwamambo weAsiriya?
\v 12 Haasi iye Hezekia akabvisa matunhu ake akakwirira nearitari dzake, akaraira Judha neJerusarema, achiti: Munofanira kunamata pamberi pearitari imwe, uye munofanira kupisa zvinonhuhwira ipapo here?
\v 13 Hamuzivi here zvatakaitira vanhu vese venyika ino, ini namadzibaba angu? Ko vamwari vendudzi dzenyika idzo vakatongagona kurwira nyika yavo paruoko rwangu here?
\v 14 Ndianiko pakati pavamwari vese vendudzi idzo dzakaparadzwa chose namadzibaba angu, wakatongogona kurwira vanhu vake paruoko rwangu here? Zvino Mwari wenyu achagona kukurwirai paruoko rwangu here?
\v 15 Zvino naizvozvo Hezekia ngaarege kukunyengerai, kana kukukurudzirai nomutoo uyu; regai henyu kumutenda, nokuti hakuna mwari worudzi rupi norupi, kana ushe, wakagona kurwira vanhu vake paruoko rwangu naparuoko rwamadzibaba angu; zvikuru sei Mwari wenyu hangakoniwi kukurwirai paruoko rwangu here.
\v 16 Varanda vake vakawedzera kushora Jehovha Mwari nomuranda wake Hezekia.
\v 17 Akanyorawo tsamba yokudadira nayo Jehovha Mwari waIsraeri, nokumushora, achiti: Vamwari vendudzi dzenyika idzo sezvavasina kurwira vanhu vavo paruoko rwangu, saizvozvowo Mwari waHezekia haangarwiri vanhu vake paruoko rwangu.
\v 18 Vakadanidzira nenzwi guru norurimi rwavaJudha kuvanhu veJerusarema vakange vari pamusoro porusvingo, kuvatyisa, nokuvavhundusa, kuti vagokunda guta.
\v 19 Vakataura pamusoro paMwari weJerusarema, vachimuenzanisa navamwari vavanhu venyika, vakaitwa namaoko avanhu.
\v 20 Zvino mambo Hezekia nomuporofita Isaya mwanakomana waAmozi, vakanyengetera nokuda kwechinhu ichi, vakachemera kudenga.
\p
\v 21 Ipapo Jehovha akatuma mutumwa akaparadza vese vakange vane simba noumhare, navatungamiriri, navakuru pamisasa yamambo weAsiriya. Saka iye akadzokera kunyika yake achinyara. Zvino akati achipinda mumba mamwari wake, avo vakange vabuda pachiuno chake vakamuurayirapo nomunondo.
\p
\v 22 Saizvozvo Jehovha akarwira Hezekia navakange vagere Jerusarema paruoko rwaShenakeribhi mambo weAsiriya napamaoko avese, akavachengeta pamativi ese.
\v 23 Vazhinji vakauya nezvipo kuna Jehovha paJerusarema, nezvinhu zvinokosha kuna Hezekia mambo waJudha; naizvozvo kubva panguva iyo akakudzwa pamberi pendudzi dzese.
\s Kurwara kwaHezekia nokufa kwake
\p
\v 24 Zvino namazuva iwayo Hezekia akarwara, kusvikira pakufa; akanyengetera kuna Jehovha, iye akataura naye, akamupa chiratidzo.
\v 25 Asi chinhu icho chakanaka chaakaitirwa, Hezekia haana kuchiripira zvakanaka, nokuti moyo wake akazvikudza, Jehovha akamutsamwira iye, naJudha neJerusarema.
\v 26 Asi Hezekia akazozvininipisa pamusoro pokuzvikudza komoyo wake, iye navakange vagere Jerusarema, saka kutsamwa kwaJehovha hakuna kuvavinga pamazuva aHezekia.
\p
\v 27 Hezekia akange ane fuma zhinji nokukudzwa, akazviitira zvivigiro zvefuma yesirivha, neyegoridhe, neyemabwe anokosha, neyezvipfungaidzo zvinonhuhwira, neyenhovo, neyemidziyo yakanaka yese yamarudzi ese;
\v 28 namatura ezviyo akawanda, nedzimba dzewaini, namafuta; namatanga ezvipfuwo zvamarudzi ese, nezvirugu zvamakwai.
\v 29 Wakazviwanirawo maguta, nefuma yamakwai nemombe zhinji; nokuti Mwari akange amupa fuma zhinji kwazvo.
\v 30 Ndiye Hezekiawo akadzivira tsime rokumusoro remvura yeGihoni, akaifambisa ikarurama kurutivi rwamavirazuva rweguta raDhavhidhi. Hezekia akakunda pamabasa ake ese.
\p
\v 31 Asi pashoko renhume dzamachinda eBhabhironi, akatuma kwaari kuzomubvunza pamusoro pechishamiso chakange chaitwa panyika, Mwari akamusiya kuti amuidze, kuti azive zvese zviri mumoyo make.
\p
\v 32 Zvino mamwe mabasa aHezekia, nezvakanaka zvaakabata, tarirai, zvakanyorwa pane zvakaonekwa nomuporofita Isaya mwanakomana waAmozi, mubhuku yamadzimambo aJudha naIsraeri.
\v 33 Hezekia akarara namadzibaba ake, vakamuviga kumukwidzwa unoenda kumarinda avanakomana vaDhavhidhi; vaJudha vese navakange vagere Jerusarema vakamukudza pakufa kwake. Mwanakomana wake Manase akamutevera paushe.
