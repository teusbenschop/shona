\c 9
\s Mambokadzi waShebha anoshanyira Soromoni
\p
\v 1 Zvino mambokadzi weShebha akati anzwa mbiri yaSoromoni, akasvika Jerusarema kuzoidza Soromoni nemibvunzo mikukutu, ana vanhu vazhinji, makamera aitakura zvinonhuhwira, negoridhe zhinji-zhinji, nemabwe anokosha; zvino akati asvika kuna Soromoni, akataurirana naye pamusoro pezvese zviri mumoyo make.
\v 2 Soromoni, akapindura mibvunzo yake yese; hakuna chinhu chakange chakavanzirwa Soromoni, chaakange asingagoni kumuudza.
\v 3 Zvino mambokadzi weShebha akati aona kungwara kwaSoromoni, neimba yaakavaka,
\v 4 nezvokudya zviri patafura yake, nokugara kwavaranda vake, nokushumira kwavabatiri vake, nenguvo dzavo, navadiri vake, nenguvo dzavo, nechikwiriso chake chaaikwira nacho kuimba yaJehovha, akapera mweya.
\v 5 Akati kuna mambo: Guhu randakanzwa munyika yangu ramashoko enyu nokungwara kwenyu rakange riri rechokwadi.
\v 6 Asi handina kutenda mashoko avo, kusvikira ndauya, ndikaona nameso angu; asi tarirai handina kuudzwa kunyange hafu youkuru hwokungwara kwenyu; imwi munokunda mbiri yandakanzwa.
\v 7 Varume venyu vano mufaro, navaranda venyu vano mufaro, vanomira pamberi penyu nguva dzese vachinzwa kungwara kwenyu.
\v 8 Jehovha Mwari wenyu ngaakudzwe, akafadzwa nemwi, akakugadzai pachigaro chake choushe, muve mambo waJehovha Mwari wenyu; nokuti Mwari wenyu akada Israeri, kuti avasimbise nokusingaperi, saka akakuitai mambo wavo, kuti mutonge nokururamisa.
\v 9 Akapa mambo matarenda* ane zana namakumi maviri egoridhe, nezvinonhuhwira zvizhinji kwazvo, nemabwe anokosha; hakuna kumbovapo zvinonhuhwira zvakawanda zvikadai, zvakafanana nezvakapiwa mambo Soromoni namambokadzi weShebha.
\v 10 Navarandawo vaHurami, navaranda vaSoromoni, ivo vaiuya negoridhe vachibva Ofiri, vakauyawo nemiti yemiarigumi nemabwe anokosha.
\v 11 Mambo akaita namatanda emiarigumi zvikwiriso zveimba yaJehovha, nezveimba yamambo, nembira nemitengerangwa zvavaimbi; zvakadai hazvina kumboonekwa panyika yaJudha.
\v 12 Mambo Soromoni akapa mambokadzi weShebha zvese zvaaida nezvaakakumbira; zvimwe zvaakauya nazvo kuna mambo zvisingaverengwi. Naizvozvo akadzoka, akaenda kunyika yake, iye navaranda vake.
\s fuma yaSoromoni nembiri yake
\p
\v 13 Zvino goridhe rakauyiswa kuna Soromoni gore rimwe nerimwe rakasvika matarenda* ana mazana matanhatu namakumi matanhatu namatanhatu pakurema kwayo;
\v 14 vasingaverengi iyo yakauya navashambadziri navatengesi; namadzimambo ese eArabhia navabati venyika vakauya negoridhe nesirivha kuna Soromoni.
\p
\v 15 Mambo Soromoni akaita nhovo huru dzina mazana maviri negoridhe rakapambadzirwa; nhovo imwe neimwe yakange yakaitwa namashekeri ana mazana matatu egoridhe;
\v 16 akaitawo nhovo diki dzina mazana matatu dzegoridhe rakapambadzirwa; goridhe rakasvika mashekeri ana mazana matatu yakaiswa panhovo imwe neimwe; mambo akazviisa mumba yedondo reRebhanoni.
\v 17 Mambo akaitawo chigaro chikuru choushe chenyanga dzenzou, akachifukidza negoridhe rakaisvonaka.
\v 18 Chigaro icho choushe chakange chine zvikwiriso zvitanhatu, nechitsiko chegoridhe, zvakange zvakabatanidzwa nechigaro choushe, nezvitsigiro kunhivi mbiri dzechigaro, neshumba mbiri dzakange dzimire kunhivi dzezvitsigiro.
\v 19 Kwakange kune shumba gumi nembiri dzimire pazvikwiriso zvitanhatu, mbiri-mbiri kunhivi dzechimwe nechimwe; hakuna kumboitwa chakadai kuno umwe ushe.
\p
\v 20 Mikombe yese yokunwa nayo yamambo Soromoni yaiva yegoridhe, nemidziyo yese yeimba yedondo reRebhanoni yaiva yegoridhe rakaisvonaka; sirivha yakange ichinzi haino murimo pamazuva aSoromoni.
\v 21 Nokuti mambo akange ane zvikepe zvaienda Tarishishi navaranda vaHurami; zvikepe zveTarishishi zvaiuya kamwechete pamakore matatu zvine goridhe, nesirivha nenyanga dzenzou, netsoko namatendera.
\v 22 Naizvozvo mambo Soromoni akakunda madzimambo ese enyika pakufuma nokuchenjera.
\p
\v 23 Madzimambo ese enyika aiuya kushanyira Soromoni, kuzonzwa kungwara kwake, kwakange kwaiswa naMwari mumoyo make.
\v 24 Umwe neumwe aiuya nechipo chake chemidziyo yesirivha, nemidziyo yegoridhe, nehanzu, nenhumbi dzokurwa nadzo, nezvinonhuhwira, namabhiza, namahesera, gore rimwe nerimwe.
\p
\v 25 Soromoni akange ane zvidyiro zvamabhiza nengoro, zvine zvuru zvina, navatasvi vamabhiza vane zvuru zvine gumi nezviviri, zvaakaisa pamaguta engoro, nokuna mambo paJerusarema.
\p
\v 26 Akabata ushe hwamadzimambo ese, kubva paRwizi kusvikira panyika yaVaFirisitia, nokumuganhu weEgipita.
\v 27 Mambo akaunganidza sirivha paJerusarema ikawanda ikaita samabwe, nemisidhari ikaita semionde yaiva pamapani.
\v 28 Vakanotorera Soromoni mabhiza paEgipita, nokunyika dzese.
\s Kufa kwaSoromoni
\p
\v 29 Zvino mamwe mabasa aSoromoni, okutanga nookupedzisira, haana kunyorwa here pabhuku yomuporofita Natani, napamashoko akaporofitwa naAhiya muShiro, napane zvakaonekwa nomuoni Idho pamusoro paJerobhoami mwanakomana waNebhati?
\v 30 Soromoni akabata ushe hweVaIsraeri vese paJerusarema makore ana makumi mana.
\v 31 Ipapo Soromoni akarara namadzibaba ake, akavigwa muguta raDhavhidhi baba vake, Rehobhoamu mwanakomana wake akamutevera paushe.