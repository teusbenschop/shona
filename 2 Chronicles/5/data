\c 5
\p
\v 1 Saizvozvo mabasa ese akaitirwa imba yaJehovha naSoromoni akapera. Zvino Soromoni akapinza zvinhu zvakange zvatsaurirwa Jehovha nababa vake Dhavhidhi, sirivha, negoridhe, nenhumbi dzese, akadziisa muzvivigiro zveimba yaMwari.
\s Temberi inotsaurirwa Jehovha
\p
\v 2 Zvino Soromoni akaunganidza vakuru VaIsraeri, navakuru vese vamarudzi, iwo machinda edzimba dzamadzibaba avana vaIsraeri, paJerusarema, akakwidza areka yesungano yaJehovha ibve paguta raDhavhidhi, iro Ziyoni.
\v 3 Varume vese VaIsraeri vakaungana kuna mambo pamutambo, wakange uri pamwedzi wechinomwe.
\v 4 Vakuru vese VaIsraeri vakasvika, VaRevhi vakasimudza areka.
\v 5 Vakakwira neareka, netende rokusangana, nenhumbi dzese tsvene dzakange dziri muTende; vapristi VaRevhi vakakwira naizvozvo.
\v 6 Mambo Soromoni, neungano yese yaVaIsraeri yakange yaunganira kwaari, vakafamba pamberi peareka, vakabaira makwai nenzombe, zvakange zvisingagoni kuverengwa nokuwanda kwazvo.
\v 7 Ipapo vapristi vakagadzika areka yesungano yaJehovha panzvimbo yayo, panzvimbo tsvene yeimba, panzvimbo tsvene-tsvene, ipo panyasi pamapapiro amakerubhi.
\v 8 Nokuti makerubhi akatandavadza mapapiro awo pamusoro penzvimbo yeareka, makerubhi akafukidza areka nezvibatiso zvayo nechokumusoro.
\v 9 Matanda akange akareba; naizvozvo miromo yezvibatiso yakange ichionekwa kana munhu ari paareka pamberi penzvimbo tsvene; asi akange asingaonekwi nechokunze, ichipo kusvikira nhasi.
\v 10 Mukati meareka makange musisine chiro, asi mahwendefa maviri akange aiswamo naMozisi paHorebhu, nguva Jehovha yaakaita sungano navana vaIsraeri pakubuda kwavo paEgipita.
\p
\v 11 Zvino vapristi vakati vabuda panzvimbo tsvene (nokuti vapristi vese, vakange varipo, vakange vazviita vatsvene, vasingaiti hanya namapoka avo;
\v 12 naVaRevhi vesewo, vaiva vaimbi, vese vavo, vaiti: Asafi, naHemani, naJedhutuni, nokuvanakomana vavo, navananin'ina vavo, vakapfeka micheka michena yakapfava, vanamakandira, nemitengerangwa, nembira, vakamira kurutivi rwamabvazuva rwearitari, uye pamwe chete navo vapristi vane zana namakumi maviri, vachiridza hwamanda).
\v 13 Zvino varidzi vehwamanda, navaimbi, vakati vachiita mawa, vachiita nenzwi rimwe vachirumbidza nokuvonga Jehovha; vakati vachiimbisa pamwe chete nehwamanda, namakandira, nezvokuridzisa nazvo, vachirumbidza Jehovha, vachiti: Nokuti akanaka. Nokuti nyasha dzake dzinogara nokusingaperi; ipapo imba yakazara negore, iyo imba yaJehovha;
\v 14 naizvozvo vapristi vakange vasingagoni kumira pabasa nokuda kwegore; nokuti kubwinya kwaJehovha kwakazadza imba yaMwari.
