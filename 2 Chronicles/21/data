\c 21
\s Jehoramu mambo waJudha
\p
\v 1 Zvino Jehoshafati akarara namadzibaba ake, akavigwa namadzibaba ake muguta raDhavhidhi; Jehoramu mwanakomana wake akamutevera paushe.
\v 2 Iye akange ana vanin'ina, vaiva vanakomana vaJehoshafati, vaiti: Azaria, naJehieri, naZekariya, naAzaria, naMikaeri, naShefatia; ava vese vaiva vanakomana vaJehoshafati mambo waIsraeri.
\v 3 Baba vavo vakavapa zvipo zvikuru zvesirivha, negoridhe, nezvinhu zvinokosha, pamwe chete namaguta akakombwa paJudha; asi ushe wakahupa Jehoramu, nokuti iye akange ari wedangwe.
\v 4 Zvino Jehoramu akati apinda paushe hwababa vake, ndokuzvisimbisa, akauraya vanin'ina vake vese nomunondo, navamwewo vamachinda aIsraeri.
\p
\v 5 Jehoramu wakange ari wemakore makumi matatu nemaviri pakutanga kwake kubata ushe; akabata ushe paJerusarema makore masere.
\v 6 Akafamba nenzira yamadzimambo aIsraeri, sezvakaita imba yaAhabhi; nokuti mukunda waAhabhi akange ari mukadzi wake; akaita zvakaipa pamberi paJehovha.
\v 7 Kunyange zvakadaro Jehovha akange asingadi kuparadza imba yaDhavhidhi, nokuda kwesungano yaakange aita naDhavhidhi, uye nokuti akange amupikira kuti achamupa mwenje iye navana vake nguva dzese.
\p
\v 8 Zvino namazuva ake VaEdhomu vakamukira vaJudha, vakazviitira mambo wavo.
\v 9 Ipapo Jehoramu akaenda navakuru vake, ane ngoro dzake dzese naye; akamuka usiku, akaparadza VaEdhomu vakange vakamukomba navakuru vengoro.
\v 10 Naizvozvo VaEdhomu vakamukira vaJudha, kusvikira zuva ranhasi. Ipapo veRibhinawo vakamumukira nenguva iyo; nokuti akange arasi a Jehovha, Mwari wamadzibaba ake.
\v 11 Akaitawo matunhu akakwirira pamakomo aJudha, akapatisa vagere Jerusarema, nokutsausa vaJudha.
\p
\v 12 Ipapo tsamba yakabva kumuporofita Eria, ikasvika kwaari, ichiti: Zvanzi naJehovha Mwari wababa vako Dhavhidhi: Zvausina kufamba nenzira dzababa vako Jehoshafati, kana nenzira dzaAsa mambo waJudha;
\v 13 asi wakafamba nenzira dzamadzimambo aIsraeri, ukapatisa Judha navagere Jerusarema, sezvakaita imba yaAhabhi, ukaurayawo vanin'ina vako vakange vakanaka kupfuura iwe;
\v 14 zvino tarira, Jehovha acharova vanhu vako, navana vako, navakadzi vako, nezvinhu zvako zvese, nenjodzi yakaipa;
\v 15 iwe uchava nehosha yakaipa yomuura kusvikira ura hwako huchibuda kunze nemhaka yehosha iyo zuva rimwe nerimwe.
\p
\v 16 Zvino Jehovha akakurudzira mweya yaVaFirisitia neyavaArabhia, vakange vari kurutivi rwavaltiopia, kuzorwa naJehoramu;
\v 17 vakanorwa navaJudha, vakapinda nyika yavo nesimba, ndokutora nhumbi dzese dzavakawana mumba mamambo, navanakomana vake, navakadzi vake; naizvozvo haana kusarirwa nomwanakomana, kunyange neumwe asi Jehoahazi, mudiki wavanakomana vake vese.
\p
\v 18 Shure kwaizvozvo zvese Jehovha akamurova muura hwake nehosha isingagoni kurapwa.
\v 19 Zvino makore maviri akati apera, ura hwake hukabuda kunze nemhaka yourwere, akafa nehosha dzakaipa; vanhu vake vakasamupisira, sezvavakapisira madzibaba ake.
\v 20 Akange ava wemakore makumi matatu namaviri pakutanga kwake kubata ushe; akabata ushe paJerusarema makore masere; akaenda hake asingadikamwi, vakamuviga paguta raDhavhidhi, asi havana kumuviga pamarinda amadzimambo.
