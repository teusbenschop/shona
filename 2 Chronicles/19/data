\c 19
\s Jehoshafati anodzosera vanhu kuna Jehovha
\p
\v 1 Zvino Jehoshafati mambo waJudha akadzokera norugare kumusha kwake paJerusarema.
\v 2 Ipapo Jehu mwanakomana womuoni Hanani akaenda kundosangana naye, akati kuna mambo Jehoshafati: Zvakanaka kubatsira vakaipa, nokuda vanovenga Jehovha here? Nokuda kwechinhu ichi Jehovha akutsamwirai.
\v 3 Kunyange zvakadaro, zvimwe zvinhu zvakanaka zvakawanikwa kwamuri, nokuti makabvisa matanda okunamata nawo panyika, mukatsvaka Mwari nomoyo wese.
\v 4 Jehoshafati akagara paJerusarema, akabudazve pakati pavanhu kubva paBheerishebha kusvikira kunyika yamakomo yaEfuremu, akavadzoserazve kuna Jehovha Mwari wamadzibaba avo.
\p
\v 5 Akagadza vatongi panyika pamaguta ese akakombwa aJudha, guta rimwe nerimwe;
\v 6 akati kuvatongi: Chenjerai zvamunoita; nokuti hamutongeri vanhu imwi asi Jehovha; iye anemi pakutonga kwenyu.
\v 7 Naizvozvo zvino kutya Jehovha ngakuve nemi; chenjerai, muzviite, nokuti kuna Jehovha Mwari wedu hakune zvakaipa, kana kutsaura vanhu, kana kugamuchira fufuro.
\p
\v 8 Jehoshafati akaisawo paJerusarema vamwe VaRevhi navapristi, navakuru vedzimba dzamadzibaba aIsraeri, kuzotonga zvinhu zvaJehovha nemhaka dzenharo. Ipapo vakadzokera Jerusarema.
\v 9 Akavaraira, achiti: Ndizvo zvamunofanira kuita muchitya Jehovha, makatendeka, mune moyo yakarurama.
\v 10 Zvino kana mhaka yenharo ikasvika kwamuri ichibva kuhama dzenyu dzigere pamaguta avo, kana riri shoko rokuurayana, kana romurau kana murayiro, kana zvakatemwa kana zvakatongwa, munofanira kuvanyevera kuti varege kupara mhaka pana Jehovha, kuti murege kutsamwirwa imwi nehama dzenyu; itai izvozvo, mugorega kuva nemhosva.
\v 11 Zvino tarirai, Amaria mupristi mukuru achakurairai pashoko rega-rega raJehovha; naZebhadhia mwanakomana waIshimaeri, mutariri weimba yaJudha, pamashoko ese amambo; naVaRevhi vachava vatariri venyu. Itai nesimba, Jehovha ave navakanaka.