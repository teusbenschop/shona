\c 23
\p
\v 1 Kana ukagara pakudya pamwechete nomubati, Cherekedza zvakanaka zviri pamberi pako;
\v 2 Uzvigure huro dzako, Kana uri munhu wamadyo
\v 3 Usapanga zvinozipa zvake, nekuti zvokudya izvo zvinonyengedzera.
\v 4 Usazvinetsa kuwana fuma; Rega huchenjeri hwako.
\v 5 Unoda kuzvitarira nameso ako? Zvaenda! nekuti zvirokwazvo fuma inozviitira mapapiro, Segondo rinobhururukira kudenga
\v 6 Usadya zvokudya zvomunhu anoruchiva; Kana kupanga zvinozipa zvake.
\v 7 nekuti sezvaanofunga mumoyo make, ndozvaakaita; Anoti kwauri, Chidya, chimwa; , Asi moyo wake haune hanya newe.
\v 8 Musuva wawadya, uchaurutsazve, Ukarashikirwa namashoko ako akanaka.
\v 9 Usataura paunonzwikwa nebenzi; nekuti richazvidza uchenjeri hwamashoko ako.
\v 10 Usabvisa muganhu wekare; Uye usapinda paminda yenherera;
\v 11 nekuti Mudzikunuri wavo ane simba; Iye uchavarwira pamhaka dzavo newe.
\v 12 moyo wako ushingaire kudzidziswa, Nenzeve dzako kunzwa mashoko ezivo.
\v 13 Usarega kuranga mwana; nekuti kunyange ukamurova neshamhu, haangafi.
\v 14 Umurove neshamhu, Ugorwira mweya wake paSheori.
\v 15 Mwanakomana wangu, kana moyo wako wochenjera, Nomoyo wangu uchafarawo.
\v 16 Zvirokwazvo, itsvo dzangu dzichafarisisa, Kana miromo yako ichitaura zvinhu zvakarurama.
\v 17 moyo wako ngaurege kugodora vatadzi; Asi utye Jehovha mazuva ose.
\v 18 nekuti zvirokwazvo mubayiro uripo; Chawakatarira hachingaparadzwi.
\v 19 Inzwa, iwe mwanakomana wangu, uchenjere, Ururamise moyo wako munzira.
\v 20 Usava pakati pavanokarira waini, Pakati pavanokarira nyama.
\v 21 nekuti mumwi neane madyo vachava varombo; Hope dzichapfekedza munhu mamvemve.
\v 22 Teerera baba vako vakakubereka; Usazvidza mai vako kana vachembera.
\v 23 Tenga zvokwadi, urege kuzoitengesazve; Uye tenga uchenjeri nedzidzo nenjere.
\v 24 Baba vovakarurama vachafara kwazvo; Uye akabereka mwana akachenjera, achafadzwa naye.
\v 25 Baba vako namai vako ngavafare, Mai vakakubereka ngavafare kwazvo.
\v 26 Mwanakomana wangu, ndipe moyo wako; Meso ako ngaafarire nzira dzangu.
\v 27 nekuti chifeve igoronga rakadzika; Nomukadzi wokumwe gomba rakamanikana.
\v 28 Zvirokwazvo anovandira segororo; Anowedzera vanyengedzeri pakati pavanhu.
\v 29 Ndiani ane: Urombo? Ndiani ane: Urombo? Ndiani anokukakavara? Ndiani anokuchema? Ndiani anemavanga pasina mhaka? Ndiani ane meso akatsvuka?
\v 30 Ndivo vanogarisa pawaini; Ivo vanondotsvaka waini yavhenganiswa.
\v 31 Usatarira waini kana yakatsvuka, Kana ichivaima mumukombe, Kana ichitapira pakumwiwa.
\v 32 Pakupedzisira inoruma senyoka, Inobaya semvumbi.
\v 33 Meso ako achaona zvisingazikamwi, moyo wako uchabudisa zvisakarurama.
\v 34 Zvirokwazvo uchava somunhu avete pasi mukati megungwa, Kana soavete pamusoro pedanda rechikepe.
\v 35 Uchati, Vakandirova, asi handina kurwadziwa, Vakandirova, asi handina kuzvinzwa; Ndichapepuka rinhiko? Ipapo ndichandoitsvakazve.
