\c 1
\s Kwaziso
\p
\v 1 Pauro muapositori waJesu Kristu nechido chaMwari, naTimotio hama,
\v 2 kuvatsvene nehama dzakatendeka muna Kristu dziri paKorose: Nyasha kwamuri nerugare rwunobva kuna Mwari Baba vedu naIshe Jesu Kristu.
\s Kuvonga kwaPauro pamusoro pavo
\p
\v 3 Tinovonga Mwari naBaba vaIshe wedu Jesu Kristu, tichikunyengetererai nguva dzose,
\v 4 sezvo takanzwa zverutendo rwenyu muna Kristu Jesu, uye zverudo kuvatsvene vese,
\v 5 nekuda kwetariro yakaisirwa imwi kumatenga, yamakagara manzwa pashoko rechokwadi cheevhangeri,
\v 6 yasvika kwamuri sepanyika yesewo; ichibereka chibereko, sezva\add inoita\add*wo kwamuri, kubvira pazuva ramakanzwa nekuziva nyasha dzaMwari muchokwadi;
\v 7 sezvamakadzidzawo kuna Epafrasi, muranda anodikanwa pamwe nesu, anova mushumiri wakatendeka waKristu nekuda kwenyu,
\v 8 wakatiudzawo \add zve\add*rudo rwenyu muMweya.
\s Pauro anovanyengeterera
\p
\v 9 Nekuda kweizvi isuwo, kubvira pazuva ratakanzwa, hatimiri kukunyengetererai, nekukumbira kuti muzadzwe neruzivo rwechido chake pauchenjeri hwose nekunzwisisa kwemweya,
\v 10 kuti mufambe zvinofanira Ishe pane zvose zvinofadza, muchibereka zvibereko pabasa rose rakanaka, muchikura paruzivo rwaMwari;
\v 11 muchisimbiswa nesimba rose, zvichienderana nesimba rekubwinya kwake, pamoyo murefu wose nekutsungirira pamwe nemufaro;
\v 12 muchivonga kuna Baba, vakatiita kuti tifanire kugoverana kwenhaka yevatsvene muchiedza,
\v 13 vakatinunura pasimba rerima, vakatishandurira muushe hweMwanakomana werudo rwavo,
\v 14 watine dzikunuro maari neropa rake, \add ndiko\add* kukanganwirwa kwezvivi.
\p
\v 15 Anova mufananidzo waMwari asingaonekwi, dangwe rechisikwa chega-chega.
\v 16 Nokuti maari zvinhu zvose zvakasikwa, zviri kumatenga nezviri panyika, zvinoonekwa nezvisingaonekwi, kana zviri zvigaro zveushe, kana umambo, kana ukuru, kana masimba; zvinhu zvose zvakasikwa naye, \add zvikasiki\add*rwa iye.
\v 17 Ndiyewo anotangira zvinhu zvose, uye zvinhu zvose zvakabatanidzwa maari.
\v 18 Uye iye musoro wemuviri, wekereke; anova kutanga, dangwe kubva kune vakafa; kuti pazvese iye ave wekutanga;
\v 19 nokuti zvakafadza \add Baba\add*, kuti kuzara kose kugare maari,
\v 20 uye ayananisa naye zvinhu zvose kwaari, aita rugare neropa remuchinjikwa wake kubudikidza naiye, kunyange zviri panyika kunyange zviri kumatenga.
\p
\v 21 Nemwi maimbova vaeni nevavengi mufungwa nemabasa akaipa, asi ikozvinowo wayanana \add nemwi\add*
\v 22 mumuviri wenyama yake kubudikidza nerufu, akukumikidzei muri vatsvene uye musina mhosva uye musingamhuriki pamberi pake;
\v 23 zvino kana muchirambira parutendo makateyiwa uye makasimbiswa, uye hamubviswi patariro yeevhangeri yamakanzwa, yakaparidzirwa chisikwa choga-choga chiri pasi pedenga; iyo yandakaitwa mushumiri wayo ini Pauro.
\s Kutambudzika kwaPauro pamusoro pavo
\p
\v 24 Zvino ikozvino ndinofara pamatambudziko angu nekuda kwenyu, nekuzadzisa zvakasara pamatambudziko aKristu munyama yangu nekuda kwemuviri wake, unova kereke;
\v 25 ini yandakaitwa mushumiri wayo zvichienderana nekubatiswa kwaMwari chandakapiwa pamusoro penyu, kuzadzisa shoko raMwari,
\v 26 chakavanzika chaiva chakavanzwa kubvira kare uye kubva kumazera, asi ikozvino chinoratidzwa kuvatsvene vake,
\v 27 kune ivo Mwari vaakada kuzivisa kuti fuma yekubwinya kwechakavanzika ichi pakati pevahedheni chii, chinova Kristu mamuri, tariro yekubwinya;
\v 28 watinoparidza isu, tichiyambira munhu umwe neumwe, nekudzidzisa munhu umwe neumwe munjere dzose, kuti tikumikidze munhu umwe neumwe akakwana muna Kristu Jesu;
\v 29 ndizvo zvandinoshingairirawo, ndichirwa zvinoenderana nekubata kwake kunobata mandiri nesimba.